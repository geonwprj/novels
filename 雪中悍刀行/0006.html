<!DOCTYPE html>
<html lang="zh-HK">
  <head>
    <meta http-equiv="Content-Type" content="text/html; charset=utf-8" />
    <link rel="icon" type="image/x-icon" href="./static/pic/favicon.ico">
    <link rel="stylesheet" href="./static/css/main.css" />
    <meta http-equiv="Permissions-Policy" content="interest-cohort=()" />
    <meta name="viewport" content="width=device-width, initial-scale=1.0" />
    <title>雪中悍刀行 - 第六章 走一個</title>
  </head>
  <body>
    <header><h1>雪中悍刀行</h1></header>
    <article>
      <section><p>第六章 走一個</p><p></p><p>白狐兒臉冇乜阻頭阻勢就入咗王府，喺嗰啲當年俾北涼鐵騎隊冧竇嘅江湖人嚟講，呢度唔單止入門難過登天，入面仲要危機四伏，同埋擁有「天下第二」坐鎮嘅武帝城同埋劍仙輩出嘅吳家劍冢夾埋一齊叫做三大禁地險境。</p><p>武帝城係有個眼角生喺額頭嘅老嘢高手。</p><p>劍冢就有大把一生一世淨係用劍甚至淨係掂得劍嘅枯槁劍士。</p><p>而北涼王府，除咗擺喺明面嘅北涼鐵騎護衛，仲有數唔清、匿埋喺暗角嘅不出世高手，嗰場武林浩劫，人屠徐驍唔單止好似割禾咁成批殺咗唔少成名已久嘅江湖高手，都一樣招攬咗唔少品性唔好但實力變態嘅「嘍囉」。</p><p>最初嘅無名卒仔徐驍由打仗第一日開始，幾乎唔著甲唔落鞍，差唔多四十年好似搭𨋢咁一帆風順，都夠徐驍呢個所有武林人士聽到都腳軟嘅大魔頭去養一大堆食客、說客、俠客同埋刺客，賞賜佢哋大嚿金、靚女或者名利權位。</p><p>武庫起好之後，仲有唔同嘅武癡走去拜師學藝，心甘命抵為北涼王賣命睇門口。</p><p>正常人邊個夠膽去捋徐驍條老虎鬚，撩佢條尾龍骨？夠膽喺徐驍面前認老豆兼且郁手郁腳嘅得一個人啫，就係帶住白狐兒臉南宮僕射入王府嘅徐鳳年。</p><p>而家，世子殿下三言兩語就同淨係知個名嘅白狐兒臉介紹王府風景，徐鳳年好似佢自己講咁，捱唔到苦學唔到武，空有天下武者發夢都想要嘅武庫，但係淨係識喺入面睇埋啲旁門左道嘅籮底橙，所以徐鳳年對於王府陰暗處嘅三步一殺機冇乜特別感覺，白狐兒臉就唔敢掉以輕心。</p><p>行到氣勢磅礴嘅聽潮亭下面，抬頭望住亭頂，眼神複雜，話係亭仔，其實係一座正正經經嘅閣樓，攢尖頂，層層飛檐，四面八方都一樣樣。</p><p>徐鳳年輕輕笑住講：</p><p>「對外宣稱六層樓，其實入面有九層，數字起於一極於九嘛，但係驚京城嗰邊有人得閒冇事做，講埋啲風涼話，咪變成而家咁囉。</p><p>好似你見到咁，下面四層外面有迴廊，五六層可以做瞭望廳。頂樓冇擺任何書或者嘢，空空如也。閣入面專門有五個人負責將武功秘笈按照修習難度由下至上噉樣擺放，應該就係江湖上講嘅守閣奴，全部都係我細細個就識嘅老鬼，神出鬼沒㗎。</p><p>抄書人得一個，我啲字畫丹青就係同佢學嘅，病到死吓死吓噉，仲似鬼多過似人，但係就酒鬼上身，我每次上樓都要帶酒俾佢。</p><p>守閣嘅武奴如果話係高手，我就信，我呢個半個師父如果係，我就由九樓跳落嚟。」</p><p>白狐兒臉冇得寸進尺要求入閣，連湖入面嘅萬鯉朝天都冇眼睇，轉身就走，輕描淡寫噉講：</p><p>「你幫我攞一套《須彌芥子》出嚟先，佛門聖地碑林寺得半套殘本，閣入面應該有另外半套，總共六本，我揭書快，一本本太麻煩，對我嚟講都唔划算，因為你上樓要嘅酒錢我嚟俾，繡冬同埋春雷我淨係可以俾其中一把你，所以你少啲上樓，我就安心啲。」</p><p>徐鳳年帶啲講價還價嘅語氣細聲問道：「我可以要嗰把春雷㗎？」</p><p>白狐兒臉唔愧係爽快嘅男人，毫不猶豫噉講：「可以。」</p><p>徐鳳年覺得奇怪噉問：「你真係捨得？」</p><p>直接走開嘅白狐兒臉平靜噉講：「呢個世界冇任何嘢，係唔捨得放手嘅。」</p><p>跟喺後面嘅徐鳳年撇撇嘴，唔認同噉嘀咕：「恐怕孤家寡人先至有資格講呢句嘢啩。」</p><p>白狐兒臉就喺一間離世子大院唔遠嘅清靜院落住低，過住日夜埋首書堆喺徐鳳年睇嚟悶到抽筋嘅日子，通宵達旦，睇個樣就差在冇鑿壁偷光、懸樑刺股喇。</p><p>本來徐鳳年仲諗住拉埋呢位美人賞吓風花雪月，但係都係算數，除咗入屋送書就係去聽潮亭還書，淨係送書嘅時候吹吓水，都係蜻蜓點水噉問吓江湖事。</p><p>例如問白狐兒臉天下十大高手邊個更加勁，嗰四大美人係咪真係靚到dum dum 聲，全部都係門外漢嘅幼稚問題。</p><p>寄人籬下嘅白狐兒臉就冇睇人面色做人嘅諗法，好多時都唔睬佢。</p><p>對於呢啲徐鳳年都冇符，不過唯一嘅收穫就係而家唔近人情嘅白狐兒臉肯俾佢掂吓繡冬同埋春雷兩把刀，甚至唔介意佢抽繡冬出嚟，自己玩吓啲三腳貓功夫。</p><p>對於呢啲，大柱國隻眼開隻眼閉，由頭到尾都冇過問半句。</p><p>……</p><p>世子殿下返城嘅消息一傳開，當日就有同徐鳳年老友鬼鬼嘅陵州大紈絝死狗咁走去拍門，嗰陣時佢仲瞓到豬咁，大柱國就全部趕走晒。</p><p>直到而家，先至有人可以入府打搞，一個係陵州牧嚴傑溪嘅二公子嚴池集，另外一位就係臭名遠播嘅豐州李公子李翰林。</p><p>前者因為個名諧音比較唔好彩，俾附近幾個州郡嘅紈絝叫做「爺食雞」，但係係個難得嘅正人君子，書蟲嚟嘅，只不過讀書讀到傻傻更更噉，細嘢上冇所謂，大嘢上就醒目到震。</p><p>而個名文質彬彬嘅李大公子就係十足嘅惡霸，將生勾勾嘅人掟入獸籠睇分屍慘劇只係呢位豐州頭號紈絝其中一個變態嗜好，仲有男女通殺，尤其鍾意脣紅齒白嘅靚仔，身邊總要帶住一兩個眉清目秀嘅青衣書僮嚟隨時寵幸玩弄。</p><p>同嚴傑溪識得，係因為嚴公子細細個就慣咗做世子殿下嘅跟尾狗，徐鳳年都鍾意玩弄呢個成日將聖人教誨掛喺嘴邊嘅同齡人。</p><p>至於李翰林呢件垃圾，害人就狼心狗肺，從來唔理後果，但係對朋友就冇得彈，再者李翰林有個家姐，好鬼靚女，徐鳳年一直流晒口水，咪諗住可以近水樓台囉。</p><p>除咗書呆子嚴池集同埋惡少李翰林，原本仲有一個老友鬼鬼嘅官宦子弟，姓孔，只不過跟住老豆升官入京做官，已經四年冇見，嗰個係個武癡。</p><p>四個人聚埋一齊，基本上分工就係為首嘅徐鳳年出屎橋，心思縝密、算無遺策嘅嚴池集負責執手尾，孔武癡出力，如果件事衰咗，就由爛命一條嘅李翰林孭黑鑊，天衣無縫。</p><p>「鳳哥兒～」為徐鳳年做咗十幾年小跟班嘅嚴池集已經係翩翩公子哥，但係一見面，就眼濕濕噉，講咗一聲柔情似水嘅親暱稱呼之後，就眼眶都紅埋。</p><p>唉，呢條友乜都好，就係嬌嗲，多愁善感，悲春傷秋，好似乸型噉。都唔怪得李翰林覺得呢條友同佢一樣搞基，只不過佢條佬，係玩弄靚仔，嚴池集就係鍾情於鳳哥兒。</p><p>「鳳哥兒！」李翰林嘅招呼就霸氣好多，想同耐冇見嘅徐鳳年攬頭攬頸，俾後者一腳抬起輕輕頂住佢個肚，笑住鬧咗句「行開啲啦，成身男人嘅脂粉味。」</p><p>豬朋狗友重聚喺清涼山山頂最啱望遠啲嘅白鶴樓，呢棟樓外面掛住嘅對聯「故人送我下陽關，仙人扶我上黃山」，唔係出自嗰啲王朝內響譽海外一字值千金嘅書法大家，而係出自八歲嗰陣時嘅徐鳳年。</p><p>而家睇落更加稚氣，但係就算而家寫字更加揮灑自如，聽潮亭入面嘅抄書人即係世子殿下嘅半個師父都話呢個係世子殿下最冇匠氣嘅一幅對聯，字同埋意境都係咁，當年大柱國一開心就照搬，精心拓印之後掛咗上去，呢幾年一直都冇換過對聯嘅跡象。</p><p>徐鳳年冇乜點講呢三年嘅辛酸困苦，淨係揀咗啲新鮮嘅武林軼事見聞同兩個老友講吓，娓娓道來，聽到兩個人一驚一乍，羨慕到死。</p><p>飲咗一壺酒，徐鳳年都差唔多講完，嚴池集同埋李翰林仲喺度回味，徐鳳年行到迴廊，趴喺欄杆上面輕輕笑住講：「呢下你哋知唔知自己係井底之蛙啦？爺食雞第時一定可以讀萬卷書，我都行咗幾千里路，咁翰林你呢？」</p><p>大大咧咧嘅李翰林撓撓頭講：「咁唔係第時撈個將軍做，殺一萬個人？」</p><p>嚴池集鄙視噉講：「粗人。」</p><p>李翰林跳晒腳講：「呢句嘢你夠膽同大柱國講？」</p><p>嚴池集語塞，一時之間答唔出嘴。</p><p>徐鳳年提議講：「騎馬出去兜個圈？」</p><p>李翰林第一個贊成，興高采烈噉講：「咁一定要去紫金樓，魚花魁呢三年為咗你，都冇接過客，名氣都俾一個新花魁搶晒喇。」</p><p>徐鳳年問：「帶銀兩冇？」</p><p>李翰林拍咗拍凸晒出嚟嘅肚腩，嘻嘻笑住講：「睇唔睇到，呢次出門口本公子由密室偷咗一萬兩銀票，為咗鳳哥兒真係揼晒老本喇，返去俾人禁足都認命。」</p><p>嚴池集嘲諷噉講：「睇你幾咁冇用。」</p><p>李翰林面皮厚，笑住講：「咁你又偷啲出嚟吖，唔講一萬兩，就一千兩，你夠膽咩？你哋啲書生仔吖，就淨係識紙上談兵，真係要嘈交打交呢啲做正經嘢，邊次唔係鳳哥兒我哋三個出力？俾條剝光豬嘅女人你，都唔敢喺佢肚皮上面碌吓碌吓，仲夠膽話我冇用。」</p><p>嚴池集面紅耳赤，冷哼一聲。</p><p>每一個以天為被以地為床嘅淒涼夜晚，聽到唔遠處老黃嘅拆樓聲鼻鼾，由怨天怨地變成苦中作樂嘅徐鳳年都會懷念幾個死黨嘈交嘅日子，仲有一齊喺南淮河邊策馬奔馳，一齊撩女仔，一齊唱K上青樓，一齊搞搞震，搞搞事，一齊飲到爛醉如泥。</p><p>三個人異口同聲噉講：「行啦！」</p></section>
    </article>
    <footer>
      <a id="nextChapterTop" href="./0007.html">下一章</a>
    </footer>
  </body>
</html>