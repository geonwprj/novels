<!DOCTYPE html>
<html lang="zh-HK">
  <head>
    <meta http-equiv="Content-Type" content="text/html; charset=utf-8" />
    <link rel="icon" type="image/x-icon" href="./static/pic/favicon.ico">
    <link rel="stylesheet" href="./static/css/main.css" />
    <meta http-equiv="Permissions-Policy" content="interest-cohort=()" />
    <meta name="viewport" content="width=device-width, initial-scale=1.0" />
    <title>大奉打更人 - 第七章 這個妹妹好漂亮</title>
  </head>
  <body>
    <header><h1>大奉打更人</h1></header>
    <article>
      <section><p>第七章 這個妹妹好漂亮</p><p></p><p>“寧宴？”許平志呆咗一呆。</p><p>李茹眼淚仲喺塊面度，啱啱先至開心嘅樣即刻僵硬咗。</p><p>“兩日前，許七安喺監倉度嗌住要見府尹大人，話有重要線索要匯報，跟住府尹大人就破咗案喇。按照大奉律法，戴罪立功，你哋梗係冇事啦。”個差佬話。</p><p>“係，係咁樣嘅咩.....”許平志口窒窒咁，許七安仲係貓仔咁細個嗰陣，佢就抱返屋企湊大佢喇，侄仔係乜嘢人，佢會唔知？</p><p>許平志懷疑個差佬講大話，但係佢又冇證據。</p><p>係嗰個死仔包侄仔....李茹嚇到面青口唇白。</p><p>唔係話個仔疏通關係，救咗成頭家咩，點解會係咁倒楣嘅侄仔，佢唔係喺監倉度嘅咩。</p><p>懷住好多疑惑，許平志帶住老婆同個女行咗出府衙後門，見到許七安喺度執返個雞巢頭，喺門口度心急喺度等。</p><p>見到侄仔嗰陣，收埋喺心入面嘅疑惑反而唔重要喇，做武夫出身嘅大男人心入面湧起一陣暖笠笠嘅感覺，眼眶都紅晒，行大步上前，諗住攬下個侄仔，又覺得有啲肉酸，拉唔下面，大力拍咗佢膊頭一下：“寧宴，好嘢。”</p><p>差啲冇將許七安拍到當場瓜老襯。</p><p>“二叔，你係練氣頂峰，我哋爭咗一個品級㗎。”許七安好自然咁講咗呢番話，竟然一啲都唔覺得陌生。</p><p>佢覺得呢份融洽好驚訝，同時，掠過二叔膊頭，望向身後嗰三個女人。</p><p>喂，阿嬸你都有今日咁論盡嘅樣....呢個諗法忍唔住咁浮現出嚟。</p><p>抵死嘅情緒冇維持好耐，就畀妹妹嘅顏值吸引住咗。</p><p>個女仔着住鬆身嘅囚衣，散亂嘅鬢髮垂喺古典精緻嘅瓜子口面邊，又高又挺嘅鼻樑，乍眼睇落去，有啲似混血美人咁輪廓分明。</p><p>偏偏佢而家呢個年紀係最清麗清純嘅歲月，夾雜埋一齊，散發出令人唔捨得擰開視線嘅魅力。</p><p>臥槽，我竟然有個咁清秀脫俗嘅妹妹。許七安嚇一跳。</p><p>原主嘅記憶入面，關於妹妹嘅樣貌都好矇查查，可能係唔係好關注。而且因為阿嬸嘅關係，有啲憎埋間屋隻烏鴉嘅意思。</p><p>對堂細佬堂細妹都唔係好老友。</p><p>察覺到阿哥火辣辣嘅目光，許玲月細聲細氣咁嗌咗句“大哥”，有啲怕醜咁低下頭。</p><p>“大哥！”突然間聽到‘嗷’一聲。</p><p>許鈴音五歲，得咁細粒，跑跑跳跳咁衝過嚟，喺許七安面前一個急剎，仰起個頭眼巴巴咁望住佢。</p><p>許七安擰擰手：“冇糖畀你，我自己都啱啱先至從監倉出嚟。”</p><p>值得一提嘅係，原主唔鍾意堂細佬堂細妹，但係對呢個細妹都算唔錯，因為細妹嘅樣，終於唔係遺傳咗佢老母嘅喇。</p><p>“監倉係乜嘢嚟㗎。”</p><p>“即係你呢幾日瞓覺嘅地方囉。”</p><p>“咁另一個哥哥呢，佢有帶糖嚟咩。”</p><p>“佢冇嚟呀。”</p><p>“哦。”細蚊仔露出失望嘅表情，佢口入面嘅另一個哥哥係一母同胞嘅許新年，不過佢仲未知堂哥同親哥嘅分別。</p><p>呢個細妹唔係好醒目，係個蠢蠢地嘅細路女，呢一點肯定係遺傳咗佢老母....原主係咁樣認為嘅。</p><p>最後，佢望向阿嬸李茹，呢位向來喺許七安面前牙擦擦嘅女人，估計一世都冇諗過有一日需要低聲下氣咁同個倒楣侄仔講聲唔該。</p><p>美婦人硬晒軚咁擰歪面，唔情唔願咁話：“多，多謝寧宴喇....”</p><p>啱啱好，許七安腦海入面浮現一段矇糊嘅記憶。</p><p>當初畀阿嬸趕到許宅隔籬嘅細院嗰陣，許七安嬲到火都嚟，指天發誓：我許七安將來一定會威風，你咪後悔都嚟唔切！</p><p>而家諗返起都覺得幾尷尬，呢個唔係阿嬸版嘅莫欺少年窮咩！</p><p>許七安而家從第三者嘅客觀角度睇原主同阿嬸嘅關係，其實都唔可以完全怪呢個美婦人嘅。</p><p>許七安練武，每年食咗一百幾両銀，而呢啲錢，差唔多等於普通人家二三十年嘅積蓄。仲要係家境比較好嘅家庭先得㗎。 阿嬸心入面有怨氣梗係唔出奇啦，於是許七安態度誠心誠意咁話：“阿嬸唔使咁快講唔該住，等返到屋企食完飯，再講多一次啦。”</p><p>李茹即刻瞪大佢對卡姿蘭大眼，怒視住個倒楣侄仔。</p><p>許平志頭都痕埋，沉住聲話：“返屋企先！”</p><p>......</p><p>許新年拎住酒壺，行路都唔穩咁返到許府，住咗十九年嘅屋企，而家大門貼住封條，人去樓空，陰陰濕濕咁。</p><p>許新年一腳伸開大門，跨過門檻，搖搖吓咁行咗入去幾步之後，又行返轉頭將門閂埋。</p><p>吊頸唔係乜嘢好睇嘅事，更加唔係佢呢啲讀書人應該有嘅見得人嘅嘢，所以，唔可以搞到官府嚟注意。</p><p>要面。</p><p>佢從外院行到內院，好似行過咗漫長嘅一生咁。</p><p>三歲識字，五歲背詩，十歲已經熟讀聖人經典。十四歲入咗雲鹿書院讀書。十八歲就係舉人。</p><p>話佢天賦異稟，都唔過份。</p><p>佢嘅聰明，佢嘅博學強記，造就咗佢囂張嘅性格。</p><p>佢喺屋企人面前一直都係囂張嘅，係有出息嘅，係風光嘅，係將來許家嘅頂樑柱。</p><p>身為七尺男兒，寧願轟轟烈烈咁死，都絕對唔受辱咁生。</p><p>諗到呢度，許新年將手入面嘅酒壺一啖隊晒落肚，大力摔爛喺地下。</p><p>借住一陣醉意，佢衝入房，磨墨，攞起支筆，寫低咗人生中最巔峰嘅絕別詩。</p><p>許新年大笑三聲，捉住張宣紙，衝出門口，攞出準備好嘅麻繩，掛喺內院嘅白果樹上面。</p><p>佢覺得奇怪自己面對死亡，竟然一啲都唔驚，只係覺得從未有過嘅痛快。</p><p>突然間有啲明白嗰啲放蕩不羈嘅癲狂文人，唯有心無所懼，先至可以做到傲視天下。</p><p>死都唔驚，世上仲有乜嘢好驚。</p><p>......</p><p>京城好繁華，叫做天下第一城。</p><p>許七安慢慢行喺熱鬧嘅古城入面，車水馬龍，兩邊鋪頭一間接住一間，招牌同布條畀風吹到獵獵作響。</p><p>腦海入面忍唔住諗起一句詩：煙柳畫橋，風簾翠幕，參差十萬人家。</p><p>實際上，京城比詩入面嘅錢塘更加旺，《大奉：地理志》記載，“元景初年，京城人口一百九十六萬幾。”</p><p>而家係元景三十六年。</p><p>京城人口應該已經過二百萬。</p><p>許府大宅三進三出，養咗七八個妹仔、僕人，而家妹仔僕人一早炒晒，大門鎖到實一實，人去樓空。</p><p>嬸嬸望咗一眼大門上面嘅牌匾，百感交集：“唔知年仔點樣，佢一定好擔心我哋，呢個衰仔，入獄之前話過一定會救我哋出去。”</p><p>一路講一路行入去。</p><p>京城啲樓好貴㗎，呢間三進嘅大宅，最少都要五千両銀。首期三成，就係一千五百両銀.....呸，做乜鬼嘢我去到異世界仲要諗樓價啲嘢？</p><p>許七安咧嘴笑咗笑。</p><p>許平志安慰佢話：“年仔讀咗好多聖賢書，穩重可靠，依家應該仲喺度為我哋奔波掛。等佢返嚟，畀個驚喜佢。”</p><p>弊，許七安面色一變，佢係知許新年諗住自殺嘅。</p><p>喺二叔同阿嬸心目中，許二郎意志堅定，唔多講嘢，穩重可靠，係堅毅不屈嘅讀書人。</p><p>“哈哈哈，我許新年，生是逍遙人，死是桀驁鬼。”</p><p>“許新年，才華橫溢，奈何天道不公。”</p><p>“天不生我許新年，大奉萬古如長夜.....”</p><p>白果樹下，企喺凳上面嘅書生，突然間除低自己頂頭笠掉咗佢，大力fing咗fing頭，披頭散髮。</p><p>佢恣意狂狷，佢放蕩不羈，佢將個頭套入繩圈，跟住就見到表情僵硬，目光呆滯嘅屋企人。</p><p>我許新年一聲放浪不羈愛自由....許新年才華橫溢天道不公....天不生我許新年，大奉萬古如長夜....許新年望住估唔到會返嚟嘅屋企人，覺得自己死遲咗一步。</p></section>
    </article>
    <footer>
      <a id="nextChapterTop" href="./0010.html">下一章</a>
    </footer>
  </body>
</html>