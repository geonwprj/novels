<!DOCTYPE html>
<html lang="zh-HK">
  <head>
    <meta http-equiv="Content-Type" content="text/html; charset=utf-8" />
    <link rel="icon" type="image/x-icon" href="./static/pic/favicon.ico">
    <link rel="stylesheet" href="./static/css/main.css" />
    <meta http-equiv="Permissions-Policy" content="interest-cohort=()" />
    <meta name="viewport" content="width=device-width, initial-scale=1.0" />
    <title>大奉打更人 - 第八章 妹子，你偷看爲兄做啥</title>
  </head>
  <body>
    <header><h1>大奉打更人</h1></header>
    <article>
      <section><p>第八章 妹子，你偷看爲兄做啥</p><p></p><p>靜雞雞嘅空氣入面，嬸嬸首先有反應，雞咁大聲尖叫咗一聲：“年仔....”</p><p>兩公婆夾手夾腳咁將個冇晒心機嘅寶貝仔救返起身，嬸嬸攬住個仔喊到好似梨花帶雨咁。二叔就企埋一邊，唉聲嘆氣。</p><p>許七安望住個靈魂唔知擺邊好嘅堂細佬，心諗真係好鬼死明白。</p><p>後生仔最瘀嘅三種情況：打飛機嗰陣畀老豆老母當場撞破；講啲阿Sir阿Madam個Pat Pat好大畀佢哋聽到；寫啲中二病YY小說畀人公開。是是但但一樣都瘀到想搵窿捐。</p><p>生理性死亡就冇，社會性死亡就超晒標。</p><p>我係受過訓練㗎，幾好笑都唔會笑㗎....許七安喺側邊‘hehehe’笑咗出嚟。</p><p>許玲月擰轉頭，詐諦咁睥咗大佬一啖，冇聲出咁投訴佢喺度笑人哋。許鈴音想搵哥哥攞糖食，見到咁嘅樣，就唔敢攞喇。</p><p>許新年真係唔係浪得虛名，果然係讀書人，轉數快，即刻諗到計仔，對眼反一反，腳仔蹬一蹬，暈咗。</p><p>喺許七安間細院嘅側房入面，佢除咗衫，成個人浸咗落個大浴桶度，凍冰冰嘅水滲晒入啲毛孔，全身舒暢到呢。</p><p></p><p>煉精巔峰嘅境界，真係好鬼襟凍㗎。</p><p></p><p>甩開咗生死關頭之後，佢終於可以定下神嚟，諗吓人生一啲哲學問題。</p><p></p><p>「點解冇關於原主瓜老襯之前或者暈低之前嘅記憶嘅？」</p><p></p><p>許七安係記得自己點樣瓜老襯嘅，好大可能係酒精中毒。但係原主好似冇呢方面嘅記憶咁喎。</p><p></p><p>至於許七安自己呢，死因係酒精中毒，之所以酒精中毒係因爲升職加人工，飲到㷫烚烚。</p><p></p><p>自從差館辭咗職之後，佢選擇咗創業，點知第二年就俾社會毒打，痛定思痛，的起心肝由低做起。</p><p></p><p>變成咗一隻勤勤懇懇嘅社畜。</p><p></p><p>許七安笑到見牙唔見眼咁行出門口，約埋幾個friend去酒吧慶祝，事關之後嘅人生已經可以預見，孭得起層樓，俾得起禮金，娶老婆生仔....只要隔離屋個鄰居唔係姓王，咁就歲月靜好啦。</p><p>「啪！」佢一巴掌拍落水面，濺起水花，嬲爆爆咁講：「好唔容易先攞到中產階級嘅入場券，轉個頭就俾人降維打擊，發配去封建社會....會唔會太過份咗啲呀，咁撚黑仔呀？」</p><p>「銀行卡入面仲有六十萬樓首期，人生最慘嘅事係咪人仲喺度，錢冇咗呀？唔係喎，唔係喎，係人冇咗，錢仲喺度....」</p><p>「算啦，咪當係留返俾老豆老母嘅遺產囉，唔知遺產稅高唔高....俾多我一個賽季，我肯定上到王者㗎啦。」</p><p>「都仲未睇《進擊的巨人》最後一季....國足冇攞冠軍，死都唔眼閉....哦，呢個都係算數啦。」</p><p>「弊家伙，電腦硬碟入面120G嘅老婆冇del到....」</p><p>俾老豆老母發現咗，我咪即係社會性死亡囉！！</p><p>唔經唔覺瞓著咗，醒返嗰陣，天都黑黑地啦。</p><p>成身浸到發白，手指頭皺晒皮，許七安換返套乾淨衫，自己喺銅鏡前面紮頭髮。</p><p>銅鏡入面，映照出一張少年樣嘅面孔，眉毛又粗又黑，眼神又夠晒sharp，因為長期練武嘅關係，面部輪廓好硬朗。</p><p>「雖然點都唔夠上世靚仔到梁朝偉都自愧不如；古天樂都自卑；靚仔到震驚中央嘅顏值，但都叫做過得去嘅....」許七安默默咁點頭。</p><p>而且身體仲要勁過上世唔知幾多倍。</p><p>點都算係個武者嚟嘅。</p><p>「但係又未必係好事嚟嘅，我寧願穿越去啲正經少少嘅古代。咁樣大家咪全部都係戰五渣囉。唔似得呢度，高手多到呢，可能你都未反應得切，你個頭就落地啦。」</p><p>呢個世界唔單止有妖族，修煉體系都五花八門。除咗俾人叫做非酋體系嘅武夫之外，仲有術士、儒家、佛門、道門、巫師、蠱師。</p><p>六百年前，大奉立國，第一代司天監監正，就幫各大體系劃分咗品級。</p><p>許七安就係非酋體系嘅九品煉精境；二叔係八品巔峰練氣境；七品就係煉神境。</p><p>再之後嘅嘢許七安就唔知啦。</p><p>反而司天監嘅術士體系，許七安就知唔少。</p><p>因為司天監係得大奉王朝先有嘅修行體系，而且又鬼咁高調，其中六品鍊金術師嘅發明同創造，融入晒千家萬戶。</p><p>術士體系咧：九品醫師、八品望氣師、七品風水師、六品鍊金術師。之後嘅嘢許七安都唔知係乜嘢嘞。</p><p>其他體系呢，自細喺京城生活嘅許七安就知得好少嘞。</p><p>呢個時候，院門口行咗個着綠色裙嘅女仔入嚟，係嬸嬸嘅貼身婢女嚟㗎，叫做綠娥。</p><p>“大郎，老爺叫你過去食飯呀。” 綠娥眼角眉梢都帶住喜色，但係眼神入面就透住疲憊同埋憔悴。</p><p>佢十歲就俾人賣咗入許家，服侍嬸嬸，許家出事之後呢，啲奴僕俾人遣散咗，佢就愁緊之後嘅生計。</p><p>估唔到至得五日，許家就翻身喇，聽大小姐講，呢一切都係大郎嘅功勞嚟㗎。</p><p>十八歲嘅嬌俏小婢女，呢個時候喺許七安面前就顯得有啲怕醜怕怕喇。</p><p>“喂，唔好叫我大郎啦。” 許七安覺得好唔自在。</p><p>“但係大郎咪就係大郎囉。” 綠娥覺得好奇怪咁講。</p><p>......算啦，之不過反正我都唔係姓武嘅。</p><p>兩個人並排離開咗個細院，入咗許府，綠娥猶豫咗陣，就話：“頭先，老爺同夫人喺度嘈交。”</p><p>“發生咩事呀？” 許七安問。</p><p>“好似，夫人一定要知稅銀案係點樣俾人調包嘅，係邊個做嘅，老爺答唔到，傾傾吓就嘈起上嚟喇。” 綠娥細聲講：“大郎知㗎嘛。”</p><p>返嚟嘅路上面，許七安同二叔講過，稅銀唔係俾人搶走咗，而係俾人調包咗。</p><p>嗰陣時嬸嬸乜嘢都冇講，原來一直都擺喺心入面。</p><p>......</p><p>內堂！</p><p>許七安啱啱踏入門檻，就聽到嗷嗷嗷嘅喊聲，豆豉咁大粒嘅許鈴音，兩條手臂仔向後fing，搞到身子向前傾，仰起頭，向住佢阿媽發出刺耳嘅音波攻擊。</p><p>二叔好淡定咁飲住啲小酒，許玲月低頭食飯，許新年都仲未從人設崩塌嘅打擊入面恢復過嚟，靜雞雞咁食飯。</p><p>嬸嬸用手扶住額頭，一副頭痛嘅樣，見到綠娥行埋嚟，即刻就話：“帶走帶走！”</p><p>許七安望咗眼喊到拆天嘅細妹，笑笑口咁問：“做乜嘢呀？”</p><p>“阿媽呃人，阿媽話如果可以返屋企，就帶我去桂月樓。” 小豆丁喊到好大聲：“爹爹頭先講咗桂月樓。”</p><p>桂月樓係京都最頂級嘅酒樓嚟㗎，出入都係啲達官貴人，唔招待啲平民同埋富商嘅。</p><p>作為哥哥家姐個名都記唔住嘅蠢細路，竟然記得桂月樓，主要係之前去食過一次。</p><p>可見呢個細路唔係蠢，而係天賦用錯咗地方啫。</p><p>老許你都幾叻喎，識得禍水東引，連自己個女都當工具人咁用埋。 許七安望咗眼老神在在飲緊酒嘅許二叔，仲有頭都痛埋但係又冇辦法嘅嬸嬸。</p><p>小豆丁就係嬸嬸嘅死穴嚟㗎。</p><p>“嗰陣時咪一句戲言嚟啫，都搞成咁嘅樣......” 嬸嬸嘆咗啖氣。</p><p>“連細蚊仔都呃，嬸嬸講嘢唔算數。” 許七安本能咁樣窒佢，搞到美婦人嬲到心口都UnUn吓。</p><p>“大佬，大佬帶我去！” 見到許七安笑咪咪咁，竟然幫自己講嘢，小豆丁好開心咁跑到許七安腳邊，捉住佢條褲向上爬。</p><p>桂月樓，人均一兩銀咁貴...... 許七安沉聲講：“綠娥，帶走佢！”</p><p>小豆丁俾人帶走咗喇。</p><p>嬸嬸伸腳踢咗老公一腳，鬼鬼祟祟咁用嘴角示意咗許七安。</p><p>許二叔覺得有啲冇面，望咗眼向來求知慾好強嘅仔，可惜許新年社會性死亡咗，死人冇聲出㗎喇，淨係識得食飯。</p><p>啲餸味道麻麻哋，主要係冇高湯，始終大家都啱啱返屋企啫嘛，許七安食到好似食蠟咁，佢冇好氣咁望住個清秀嘅妹：“玲月，你做乜成日偷望住大佬呀。”</p></section>
    </article>
    <footer>
      <a id="nextChapterTop" href="./0011.html">下一章</a>
    </footer>
  </body>
</html>