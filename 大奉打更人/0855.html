<!DOCTYPE html>
<html lang="zh-HK">
  <head>
    <meta http-equiv="Content-Type" content="text/html; charset=utf-8" />
    <link rel="icon" type="image/x-icon" href="./static/pic/favicon.ico">
    <link rel="stylesheet" href="./static/css/main.css" />
    <meta http-equiv="Permissions-Policy" content="interest-cohort=()" />
    <meta name="viewport" content="width=device-width, initial-scale=1.0" />
    <title>大奉打更人 - 第三十一章 功德</title>
  </head>
  <body>
    <header><h1>大奉打更人</h1></header>
    <article>
      <section><p>第三十一章 功德</p><p></p><p>食咗血丹之後，啲氣機一稍為煉化吓，就即刻變咗股熱流湧入肚入面。</p><p>懷慶體驗到許七安嗰陣時嘅痛苦，佢覺得自己吞嘅唔係血丹，而係一大啖熔岩，㷫辣辣嘅高溫首先喺佢喉嚨度炸開，好似「熔解」佢條喉嚨咁，搞爛佢把聲，搞到佢講唔到嘢。</p><p>跟住落嚟，沿住條食道向下燒，入埋個胃度。</p><p>而喺呢個過程入面，呢股血丹嘅力量已經有少少滲入血液裏面，跟住啲血管，湧向四肢百骸，由裏面撕裂肉身。</p><p>呢種痛苦係凌遲嘅千倍百倍咁多，煉神境以下嘅人，喺呢種痛苦入面會即刻死咗。</p><p>懷慶嘅意識飛快咁亂晒籠，變得矇查查，沉浸喺巨大嘅痛苦之中。</p><p>用血丹嚟晉升超凡，要捱極之恐怖嘅痛苦，痛苦到可以輕易殺死任何一個四品，用取巧嘅方法嚟晉升超凡，呢個係一定要付出嘅代價嚟㗎。</p><p>呢啲嘢，許七安一早已經同懷慶講咗。</p><p>佢係有心理準備嘅，但係佢估唔到啲痛苦係咁恐怖咁可怕囉。</p><p>頂唔順呀，真係頂唔順呀........懷慶嘅元神好快咁湮滅，好似溶入水入面嘅雪花咁，散晒。</p><p>佢淨低嗰啲意識入面淨係得返恐懼。</p><p>對死亡嘅恐懼，對痛苦嘅恐懼，就好似行緊喺冰天雪地入面嘅細路仔咁，好想前面有燈火出現。</p><p>“抱元歸一，忍耐住！”</p><p>佢意識矇查查咁嘅時候，聽到耳邊傳嚟把又低沉又溫柔嘅聲。</p><p>冰天雪地入面嗰個細路女見到佢好想見到嘅燈火喇。</p><p>懷慶意識突然間醒返，先至發覺自己唔知幾時由張龍床碌咗落嚟，成身係血咁瞓咗喺許七安懷抱入面。</p><p>佢嘅理智冇keep住好耐，就俾一浪又一浪海嘯咁嘅痛苦淹沒。</p><p>「忍耐住呀，你而家要做嘅嘢，就係唔好俾元神崩潰。」許七安沉聲咁講。</p><p>「你，你嗰陣時就係咁樣捱過嚟㗎.........」懷慶有氣冇力咁講，意識都唔係好清醒，斷斷續續咁。</p><p>佢而家唔敢照鏡，如果唔係一定俾自己個樣嚇親。</p><p>懷慶塊面啲肉裂開晒，一戙戙鮮血滲出嚟，好似排緊體內嘅雜質咁。</p><p>佢嘅身體都係咁。</p><p>「對於嗰陣時嘅我嚟講，捱唔過，就係滿門抄斬。」許七安細聲講：「我冇得揀㗎，懷慶，你都冇得揀喇。捱唔過，你就淨係得死路一條。」</p><p>懷慶冇再講嘢，盡力抵抗元神嘅崩潰。</p><p>呢個時候，一條金龍由佢體內浮現出嚟，好似蟒蛇咁盤住，將佢潰散緊嘅元神「盤」住，阻止佢消散。</p><p>時間一分一秒咁過，許七安默默咁喺佢身邊保護住佢，撐起結界，將懷慶嘅慘叫聲同埋血丹嘅氣息罩住，冇漏少少出去。</p><p>直到金獸入面啲檀香唔再升起，懷慶嘅情況先至慢慢穩定落嚟。</p><p>佢嘅軀殼已經甩咗凡胎，每一個細胞都充滿住旺盛嘅生命力，生生不息，可以斷肢重生，可以移山填海。</p><p>當世九州，第一位超凡女武者出世喇。</p><p>金龍消散咗，許七安都收返個結界，捉住懷慶成手都係血嘅手，渡啲氣機入去。</p><p>「我成功咗？」</p><p>懷慶擘大眼，兩道勁嘅氣機刺穿咗宮殿頂，呢係因為佢仲未可以好完美咁駕馭呢股力量。</p><p>「恭喜陛下，恭喜陛下！」</p><p>許七安不停拱手，笑咪咪咁。</p><p>懷慶慢慢咁唞咗啖氣，盤腿坐起身，招手攞咗條乾淨嘅汗巾，細心咁抹塊靚樣。</p><p>等佢叫做執拾乾淨之後，佢溫柔咁講：</p><p>「唔該晒。」</p><p>「我哋之間講乜嘢「唔該」呀。」許七安笑笑口咁擺手，心諗你都係我大姨啫。</p><p>懷慶細聲講：</p><p>「既然唔使講「唔該」，咁許銀鑼私底下都唔使成日「陛下」「陛下」咁叫啦。」</p><p>雖然佢都成日「許銀鑼」「許銀鑼」咁叫，但係心情好嘅時候，冇外人嘅時候，都會叫寧宴嘅。</p><p>佢係想我叫佢閨名，定係懷慶？許七安話：</p><p>「好嘅陛下！」</p><p>「........」懷慶唔想理佢喇，淡淡咁講：</p><p>「李妙真幾時晉升三品呀？」</p><p>許七安答：</p><p>「就喺今晚，佢會喺觀星樓嘅八卦臺凝聚功德之光，一舉突破三品。」</p><p>懷慶點點頭，又問：</p><p>「有幾成把握呀？」</p><p>「按照金蓮道長嘅意思，妙真行江湖三年，所凝聚嘅功德之力非常之大，但係跟住嚟嘅因果反噬，都會好大。」許七安講：</p><p>「今晚使唔使去睇吓？」</p><p>懷慶點頭。</p><p>啲嘢傾完，懷慶都已經成功晉升，許七安望咗眼天色，就有啲想走喇。</p><p>一早應承咗宋廷風仲有朱廣孝，晏晝去勾欄聽曲，完咗之後仲要去揷花挵玉，黃昏前要搞掂，因為夜晚要教臨安。</p><p>啱喇，朝早嚟嘅時候，佢仲抽時間餵飽咗浮香。</p><p>光陰似箭呀，時間永遠都唔夠用........許七安真心咁感嘆，話：</p><p>「陛下，我先行告退喇。」</p><p>懷慶抿抿嘴，有少少失望，但係都係點頭應咗，又有啲唔甘心，唔鹹唔淡咁講：</p><p>「許銀鑼結婚之後嘅日子過得認真寫意喎。」</p><p>「時間永遠都唔夠用，臨安嗰丫頭鬼咁痴人，恨不得日日都黐住我。」</p><p>許七安啱啱講完，就見到懷慶塊面即刻沉落嚟，冇乜嘢感情咁講：</p><p>「唔送喇！」</p><p>佢即刻化做一嚿溶化咗嘅陰影，消失喺寢宮入面。</p><p>..........</p><p>夜晚。</p><p>凍冰冰嘅孤月掛喺天上面，夜幕點綴住幾粒零丁嘅星，日間熱鬧嘅京城已經瞓晒覺，遠處間唔中傳嚟夜鳥嘅叫聲。</p><p>觀星樓嘅八卦臺，聚集住一班食花生嘅群眾。</p><p>孫玄機仲有跟住佢身邊嘅袁護法；背對住眾人負手而立嘅楊千幻；額頭有撮白頭髮嘅青衫劍客楚元縝；着返白色繡梅花宮裝嘅懷慶；苦口苦面嘅恆遠；唔怕佢心通嘅阿蘇羅；唔生性嘅徒弟苗有方；衣帶漸寬終不悔，為伊消得人憔悴嘅李靈素.........</p><p>當然仲有今次事件嘅主角：李妙真同埋金蓮道長。</p><p>許七安坐喺案邊，望向修羅王個仔：</p><p>「等妙真晉升成功，我哋就打阿蘭陀。」</p><p>阿蘇羅深吸咗啖氣，「好！我等呢一日等咗好耐喇，自從歸位以嚟，就一直喺度等。自從幫你拔除封魔釘嗰陣時，就等緊你講呢句說話。」</p><p>佛門同埋修羅族有「滅族」之仇，同佢有殺父之仇。</p><p>冇人比佢更想踏平阿蘭陀。 阿蘇羅為大奉征戰雲州超凡，唔係為國為民㗎，中原百姓同埋大奉朝廷同佢有乜嘢關係啫。</p><p>佢係喺度賭咋！</p><p>賭許七安可以崛起，賭大奉可以贏，然後反攻西域佛門。</p><p>佢賭啱咗。</p><p>苗有方打咗個呵欠，問：</p><p>「點解要揀喺夜晚晉升嘅？」</p><p>頂住兩個黑眼圈嘅李靈素沉聲講：「夜晚好呀，夜晚好好。」</p><p>總算可以休息一晚喇。</p><p>金蓮道長解釋：</p><p>「晝夜冇乜嘢分別嘅，只係對貧道嚟講，夜晚會精神啲啫。」</p><p>夜晚會精神啲？道長你係咪上貓網上得太多呀，作息規律已經完全「貓化」咗喇？許七安望咗眼金蓮道長，好懷疑。</p><p>察覺到許七安望住佢，金蓮道長咳咗聲，望向李靈素，轉移話題同埋注意力，奇怪咁問：</p><p>「你已經修到銅皮鐵骨喇？」</p><p>你都被逼到將武道修到六品境喇？眾人喺心入面一陣憐憫。</p><p>李靈素冇理眾人，淨係辛酸咁擰歪面。</p><p>苗有方驚喜咁講：</p><p>「李兄，冇準你可以成為武道雙修嘅四品強者，超凡之下嘅佼佼者喎。」</p><p>死佬，呢唔係一件值得高興嘅事嚟㗎.........李靈素心入面完全冇喜悅，咬牙切齒咁講：</p><p>「呢仲要多謝許寧宴嘅敦促。」</p><p>當初佢組建山寨，拉攏流民嗰陣時，就已經係八品境，七品煉神境修嘅係元神，對天宗聖子嚟講基本冇難度。之後就一直卡喺煉神境，好難突破到六品。</p><p>「唔使客氣，做兄弟嘅嘛，應該嘅。」許七安扮晒誠懇。</p><p>「..........」李靈素又擰歪面。</p><p>呢個時候，阿蘇羅望向袁護法，嘖嘖聲咁講：</p><p>「你仲未死呀，查到係邊個發佈嘅懸賞令未呀，我覺得係皇帝。」</p><p>懷慶面不改色，淡淡咁講：</p><p>「朕就覺得係你！」</p><p>李靈素搖頭：</p><p>我諗唔係陛下，都唔係阿修羅，係許寧宴個妹嚟嘅。嗰條女表面睇落去嬌滴滴，其實陰質到死。而且嗰晚，最失威就係佢喇。</p><p></p><p>許七安即刻駁嘴：</p><p>「你做乜唔講係你呀？劍州嗰陣，你失威過佢好多喎！」</p><p></p><p>俾人揭穿瘀嘢，李靈素新仇舊恨一齊湧上心頭：</p><p>「叼你老母，我忍你條粉腸好耐喇！」</p><p></p><p>楊千幻即刻和應：</p><p>「叼你老母！楊某都忍你條粉腸好耐喇！」</p><p></p><p>苗有方嗱嗱聲行出嚟做和事佬：</p><p>「好喇好喇，唔好嘈啦，係我發佈嘅懸賞令總可以啩，係我懸賞一萬七千両懸賞袁護法。」</p><p></p><p>眾人望佢一眼：</p><p>「你都唔L配！」</p><p></p><p>苗有方：「.........」</p><p>李妙真啱啱醒神，幫苗有方解圍，「道長，我搞掂晒喇。」</p><p>佢已經將各方面狀態調整到巔峰。</p><p>金蓮道長微微點頭：</p><p>「我會幫你睇實啲，但係幫到嘅始終有限，成唔成功，靠你自己喇。」</p><p>李妙真跟住又望一望許七安，呢條友仔日頭幫懷慶護法。</p><p>許白嫖求生慾好強，細聲講：</p><p>「我會睇住你㗎，放心。」</p><p>懷慶心諗哼咗一聲。</p><p>李妙真合埋眼，運轉地宗凝聚功德嘅心法。</p><p>係人都會有業障同功德嘅，地宗嘅心法，只係將一個人嘅功德之力凝聚起嚟，具現化，實用化。</p><p>李妙真落山遊歷三年，行俠仗義，佢到底凝聚咗幾多功德？</p><p>冇人知。</p><p>就算係金蓮道長，都好難做出準確嘅預估。</p><p>半個鐘之後，八卦臺嘅眾人見到黑麻麻嘅遠方，飄嚟一片散收收嘅，好似盛大螢火蟲群嘅金光。</p><p>純粹、溫和、神聖，好似世間最美好嘅力量。</p><p>「好靚.........」</p><p>懷慶細細聲講咗一句。</p><p>李妙真頭頂升起一道好似真嘅一樣，距離實質只差一步嘅身影。</p><p>呢個係佢嘅陰神。</p><p>陰神同肉身一樣，盤腿坐喺度，合埋眼。</p><p>漫天飛舞嘅「螢火蟲」飄嚟，覆蓋喺李妙真體表，覆蓋喺佢頭髮之間，籠罩全身，然後慢慢融入體內。</p><p>轉眼之間，李妙真嘅陰神就被神聖浩大嘅功德之力籠罩住。</p><p>「估唔到，佢短短三年，凝聚咗貧道三十年先至積攢到嘅功德。」</p><p>金蓮道長搖頭感慨：</p><p>「普通人做好事，講究量力而為，甚至要睇心情。所以就算係好人，行善嘅次數都有限。藍蓮行俠仗義唔計回報，急公好義刻不容緩，呢份心意之純，世所罕見。」</p><p>藍蓮花，啊啊~許七安腦海入面又一次迴盪起熟悉嘅旋律，心入面發癲咁吐槽：</p><p>唔好呀，道長，求你唔好再嗌佢藍蓮喇。</p><p>一炷香之後，天邊湧嚟嘅功德之力越嚟越少，直到唔再飄嚟。</p><p>呢個時候，李妙真嘅陰神已經凝成實質，散發神聖嘅金光。</p><p>陽神已成。</p><p>「呢個係功德之力塑陽神？」阿蘇羅睇出咗啲門道。</p><p>「冇錯！」金蓮道長點頭：</p><p>「由功德之力塑造嘅金身，先至可以將地宗嘅功德法術發揮到極致。」</p><p>佢跟住露出憂色：</p><p>「妙真嘅功德之力，踏入三品綽綽有餘，但係相對應嘅因果反噬，都唔可以睇少。」</p><p>所謂「功德」，造福一方就係功德。</p><p>通常嚟講，幫人、行善都凝聚到功德，但係呢個唔代表幫人同行善就一定係功德。</p><p>舉個例，一個殺人唔眨眼嘅江洋大盜俾官府追捕，奄奄一息咁瞓喺路邊，一位路過嘅路人將佢救走。</p><p>嗰位好心人細心照顧，救返江洋大盜，後者死過翻生之後，擰轉頭就亂咁殺人，造成無辜嘅人冇咗條命。</p><p>江洋大盜原本應該死，但係因為路人嘅善意之舉，逃過一劫。嗰位路人係做好事，佢同樣都會凝聚救人功德，但係所沾染嘅因果係呢點功德嘅十倍百倍，甚至更多。</p><p>同樣嘅例子，如果路人救嘅只係一個偷雞摸狗嘅賊仔，因為賊仔造成嘅業障極細，功德同業障抵消之後，仲有剩，咁路人就凝聚咗功德。</p><p>所以話，地宗會有因果反噬嘅危機，但係只要小心翼翼咁積攢功德，唔救衰人，等功德永遠保持喺「盈利」狀態，就可以杜絕入魔嘅危險。</p><p>金蓮道長當年係蠱惑咗帝王修道，造成幾十年嚟政務荒廢，百姓生活困苦，呢份因果之力，直接化作黑蓮養分，等金蓮道長冇補救嘅機會。</p><p>李妙真雖然行俠仗義多年，救咗無數人，但係佢同樣都有幫錯救錯嘅人，呢啲業障，唔修功德嗰陣，唔會有問題。</p><p>一旦修咗地宗嘅功德，業障就會反噬。</p><p>喺地宗嘅講法入面，呢個就係「因果反噬」。</p><p></p><p>苗有方指住李妙真嘅眉心，嚇親咁講：</p><p>「變，變黑咗。」</p><p>飛燕女俠眉心嗰度，浮現一塊漆黑到墨汁咁嘅色斑，而且快速擴大。</p><p>.......</p><p>PS：錯字遲啲改返。</p></section>
    </article>
    <footer>
      <a id="nextChapterTop" href="./0856.html">下一章</a>
    </footer>
  </body>
</html>