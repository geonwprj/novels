<!DOCTYPE html>
<html lang="zh-HK">
  <head>
    <meta http-equiv="Content-Type" content="text/html; charset=utf-8" />
    <link rel="icon" type="image/x-icon" href="./static/pic/favicon.ico">
    <link rel="stylesheet" href="./static/css/main.css" />
    <meta http-equiv="Permissions-Policy" content="interest-cohort=()" />
    <meta name="viewport" content="width=device-width, initial-scale=1.0" />
    <title>大奉打更人 - 第三十六章 搗蛋鬼</title>
  </head>
  <body>
    <header><h1>大奉打更人</h1></header>
    <article>
      <section><p>第三十六章 搗蛋鬼</p><p></p><p>「知唔知查案嘅程序係點㗎？」許七安就由佢最叻嗰瓣嘢開始講：</p><p>「咪就係睇吓現場環境，搵吓啲線索囉，跟住就大膽啲估吓，細心啲求證。慢慢解開啲謎團，攞到單案嘅真相囉。」</p><p>搖曳嘅燭光映到許二叔塊面度，佢一臉懵盛盛咁款。</p><p>許二郎皺晒眉頭諗嘢。</p><p>許七安吹水咁款：「我哋要諗嘅唔係點樣去算計周立，而係去觀察周立，收集資料，然後將啲資料彙總埋一齊，大膽噉定個計劃，再小心翼翼噉推敲個過程，嚟判斷個計劃得唔得。」</p><p>佢講嘅嘢條理好清晰，思路又嚴謹，搞到許二郎冇聲出，仲喺心入面認同大佬嘅諗法啱嘅。</p><p>原來寧宴都係個醒目又辦事得力嘅細路仔嚟㗎....許平志好鬼安慰，佢以前仲擔心個侄仔性格太死牛一面頸，死認理，第時會食虧。</p><p>見佢哋兩個都冇出聲反駁，許七安繼續講：「辭舊，你有舉人功名，可以接觸到士林學子，了解吓啲官場嘅嘢。你去搜集周立嘅情報，大大小小嘅嘢都要，唔好漏咗。」</p><p>「二叔，周府喺內城，御刀衛平時負責內外城嘅夜巡，你負責監視周府嘅動靜，唔好你自己做呀，搵啲信得過嘅心腹去睇實佢。」</p><p>「周立一日去咗邊度，做咗啲乜嘢，接觸過啲乜嘢人，我都要知。」</p><p>兩仔爺點咗點頭，忽然諗起啲乜嘢，望住許七安：「咁你呢？」</p><p>許七安神神秘秘噉笑一笑：「我要為許府謀定條後路，辭舊，陣間我哋再傾吓啲細節，順便問吓你啲嘢。今晚，我就喺你房度瞓喇。」</p><p>......</p><p>滴答，滴答....</p><p>水漏嘅聲響喺靜雞雞嘅房入面。</p><p>「大佬，你瞓咗未呀？」</p><p>「未呀。」</p><p>「哦。」</p><p>......</p><p>「大佬，你瞓咗未呀？」</p><p>「未呀。」</p><p>「哦。」</p><p>......</p><p>「大佬，你頂到我喇....」</p><p>許七安嚇咗一跳，又聽到許新年講：「收一收你啲手踭啦。」</p><p>「哦哦...」</p><p>又係一陣沉默，聽到大家嘅呼吸聲，許七安問：「你係咪瞓唔着呀？」</p><p>許新年「嗯」咗一聲：「有啲唔慣。」</p><p>我都係....許七安感慨噉話：「我哋幾耐冇瞓埋同一張床喇。」</p><p>許新年諗咗諗，答：「十歲之後啦，自從你年年學武使咗一百兩銀，同我阿媽關係搞僵咗之後，我哋都跟住疏遠咗喇。」</p><p>我仲以為你會寸我一句：我哋從來都冇瞓埋同一張床過.....而家我哋仲可以瞓埋一齊，玲月妹就永遠冇可能喇....腦海入面閃過原主細個嗰陣嘅記憶，許七安感嘆噉話：</p><p>「其實唔怪得嬸嬸嘅，御刀衛份差事冇乜油水，二叔費盡心力加埋俸祿，一年都係得兩百幾兩銀。一半都餵咗我。另一半先至係你哋嘅開銷，嬸嬸心入面有怨氣都係難免嘅。」</p><p>許新年扯開話題：「今次危機如果過唔去，許家可能就真係玩完喇。」</p><p>周侍郎如果冧唔低，京察過後，就係許府災難降臨之時。</p><p>「我會安排好後着嘅，大唔了京察之後，我哋成家人離開京城，我同二叔身手好，去邊度都唔愁冇生路。」許七安可惜噉話：</p><p>「只係二郎你讀咗十年書，先至考到舉人。」</p><p>許新年「呵」咗一聲，「功名利祿過眼雲煙啫，我係讀書人，讀嘅係聖賢書，修嘅係聖賢道。邊會在乎少少功名。」</p><p>許七安好認同噉講：「天唔生我許新年，大奉萬古如長夜。」</p><p>友誼嘅小船反艇喇，許新年呼吸急促咗一下，忽然一卷身，卷走埋張被，唔聲唔聲噉扮瞓覺。</p><p>「喂，辭舊，分啲被俾我啦，寒冬臘月，就算大佬係煉精境，都好難頂㗎。」</p><p>許辭舊縮埋一嚿，冚實張被，唔睬佢。</p><p>....</p><p>許玲月閨房，尋晚㷫烚烚嘅炭爐已經熄咗，房入面充滿嘅二氧化碳搞到啲空氣好翳焗。</p><p>打開咗條罅嘅窗，為閨房輸送新鮮空氣。</p><p>許玲月白瓷咁靚嘅面珠墩上面，好似把小刷子噉嘅眼睫毛震咗震，擘大眼醒咗，望住頭頂嘅牀幔呆咗一陣，幾秒之後，茫然嘅眼神恢復神采，撐起身子坐起。</p><p>佢懶洋洋噉伸個懶腰，厚厚嘅棉被滑落，淡薄嘅白色裏衫包住少女嘅嬌軀。</p><p>白雪雪嘅頸項有住優美嘅弧線，蓬鬆凌亂嘅頭髮襯托住精緻俏麗嘅容顏。</p><p>許玲月青蔥小手掩住紅卜卜嘅嘴仔，打咗個喊路。</p><p>瞓喺對面張碌架牀嘅丫鬟醒咗，唔慌唔忙噉着衫起身。「房入面啲空氣好翳焗，打開窗。」少女捽咗捽眉心，吩咐噉話。</p><p>丫鬟即刻跑去開窗。</p><p>許玲月掀開棉被落咗床，行到窗邊，呼吸住院子入面吹嚟嘅冷空氣。</p><p>武將出身嘅大小姐冇咁嬌滴滴，許平志當年教許七安操練身體嗰陣，鍾意帶埋許二郎同許玲月。</p><p>兩兄妹嗰陣就打咗紮實嘅基礎，身體質素好好。</p><p>只係稍微大個咗啲，嬸嬸就唔俾一對仔女跟住倒霉侄仔練武。始終嗰陣時一家之主嘅許平志已經決定咗，侄仔去學武，仔仔去讀書。</p><p>讀書人學武，唔做正經嘢。</p><p>女仔更加唔可以練武，練到周身核突嘅肌肉，第時點嫁得出。</p><p>許玲月正享受住新鮮嘅空氣，忽然見到有條人影經過窗邊，着住黑色做底，袖口同領口有紅色滾邊嘅捕快衫。</p><p>兩兄妹隔住窗默默對望咗幾秒。</p><p>許七安露出暖男嘅微笑。</p><p>許玲月尖叫咗一聲，嘭....閂埋窗。</p><p>「妹妹大個女喇喎！」許七安安慰噉諗。</p><p>雖然唔係我一手湊大，但好歹都係睇住佢大嘅.....諗起當年都係個黃毛丫頭.....不過衫着得好哋哋，使唔使反應咁大啫。</p><p>閨房入面，許玲月踎喺地下，面紅耳熱。</p><p>丫鬟喺度碎碎念話：「小姐，你呢個習慣應該改一改啦，要梳洗整齊咗先至開窗。嗱，俾大郎見到咗啦，好彩係自己兄弟啫，如果俾外人見到，你點算呀。」</p><p>「你仲講！」許玲月嬲嬲哋噉話。</p><p>平時，許新年唔行呢邊嘅，阿爸阿媽嘅主屋又唔喺呢邊，所以，朝早起身第一件事，打開窗，好安全嘅。</p><p>大佬點解會喺內院....坐喺梳妝枱前面嘅許玲月滿腦子都係困惑。</p><p>丫鬟企喺佢身後，幫佢梳妝打扮，最後，喺首飾盒入面揀咗揀，抱怨噉話：「小姐，你都冇乜好睇嘅釵同埋簪。」</p><p>許玲月冇答，嘆咗啖氣，屋企成日撞板，啲積蓄都使晒，成家人食着使，包括埋啲下人，十幾廿張口，開銷好大。</p><p>邊度有銀買首飾。</p><p>「寶器軒啲簪就好靚㗎喇，我尋日入去睇過，都唔捨得走佬。如果插喺小姐你啲頭髮度，一定，一定...交交輝應。」</p><p>「係交相輝映。」許玲月眼入面閃過渴望，但係好快就壓咗落嚟。</p><p>丫鬟自己講自己嘅：「就係太貴喇，十兩銀一隻。除非解得開間舖頭嘅字謎，老闆先至會平啲啫。」</p><p>許玲月心不在焉噉聽住，忽然問：「蘭兒，你覺唔覺得大佬最近好似變咗好多噉？」</p><p>叫做蘭兒嘅丫鬟愣咗愣，塊面即刻笑到見牙唔見眼：</p><p>「大郎比以前溫柔咗，有趣咗，又叻咗好多喇。以前佢成日黑口黑面，對小姐、二郎都唔係咁好，就係得同老爺講嘢嗰陣，先至會露出笑容。」</p><p>許玲月好似好滿意丫鬟嘅回答，精緻嘅面珠墩笑到開晒花，「咁都唔係佢嘅錯嘅，係阿媽一直唔鍾意佢啫。」</p><p>許玲月好鍾意呢種兄妹感情升溫嘅感覺，令人如沐春風，心情好鬼舒暢。</p><p>以前嘅大佬唔係咁近人情，又冇趣，而家嘅佢就幾得意，講嘢又好聽。</p><p>.....</p><p>許七安嚟到許鈴音嘅房門口，佢仲未到男女授受不親嘅年紀，所以唔使敲門，直接就推咗入去，見到許鈴音踎喺地下，細細隻手仔揸住豬鬃牙刷，黑晒面，好認真噉幫自己刷牙。</p><p>好似呢樣嘢係項大工程噉。</p><p>房入面嘅丫鬟喺度執拾被鋪。</p><p>「系大鍋呀...」佢抬起頭，含住啲泡泡，唔lun唔俐噉講咗一句。</p><p>「點解自己洗嘅？」許七安問，眼神望住個丫鬟。</p><p>「爹爹話男兒當自強，先至可以練好武。」</p><p>「你....知唔知自己係個女仔嚟㗎？」許七安諗咗諗吓。</p><p>「知呀。」小豆丁歪住個頭，一臉天真無邪。</p><p>唔係喎，你唔知....許七安講：「咁你知唔知男仔同埋女仔嘅分別呀。」</p><p>「大佬，我唔知呀。」小豆丁好老實，跟住問：「乜嘢分別呀。」</p><p>呢樣就涉及到生理課喇，長篇大論講起身沒完沒了，鈴音都未必聽得明....許七安憑住自己前世九年義務教育嘅深厚底蘊，同埋良好嘅修養，總結咗老少咸宜，淺白易明嘅科普：</p><p>「簡單嚟講，嗯....男仔大個咗曳曳哋，女仔大個咗鍾意喊。」</p><p>許鈴音恍然大悟，開心噉講：「難怪阿媽成日話我係搗蛋鬼。」</p><p>佢喺房入面一圈圈噉跑，高興噉大聲叫：「我係搗蛋鬼，我係搗蛋鬼....」</p><p>許七安靜雞雞閂埋房門，今日早餐都唔打算喺屋企食喇。</p></section>
    </article>
    <footer>
      <a id="nextChapterTop" href="./0039.html">下一章</a>
    </footer>
  </body>
</html>