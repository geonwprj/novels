<!DOCTYPE html>
<html lang="zh-HK">
  <head>
    <meta http-equiv="Content-Type" content="text/html; charset=utf-8" />
    <link rel="icon" type="image/x-icon" href="./static/pic/favicon.ico">
    <link rel="stylesheet" href="./static/css/main.css" />
    <meta http-equiv="Permissions-Policy" content="interest-cohort=()" />
    <meta name="viewport" content="width=device-width, initial-scale=1.0" />
    <title>大奉打更人 - 第十二章 一頓操作猛如虎</title>
  </head>
  <body>
    <header><h1>大奉打更人</h1></header>
    <article>
      <section><p>第十二章 一頓操作猛如虎</p><p></p><p>王捕頭坐喺度，面燶燶，唔聲唔聲。</p><p>呢排朱縣令起身第一件事，就係問單嘢查成點，王捕頭交唔出啲乜嘢料到，就開口鬧人喇。</p><p>壓力梗係佢呢個捕頭頂硬上啦，啲下屬喺佢呢把遮下面避風擋雨，唔單止唔幫佢分憂解難，仲要同佢抬槓！</p><p>王捕頭梗係有理由嬲啦。佢覺得自己受咗呢個年紀唔應該受嘅壓力。</p><p>攞到卷宗嘅許七安坐喺枱邊，聚精會神咁睇，周圍一班都係同事，靜雞雞咁交換眼神。</p><p>許七安諗法好簡單，氹掂老王最好嘅方法就係破咗單案。</p><p>真係唔得，咪請老王去桃花源洞玩吓囉，大家識咗咁多年，友誼嘅小船都仲係好穩陣㗎。</p><p>再講，許七安唔制摸魚，唔單止係三觀唔接受，都仲有幫老王分憂解難嘅諗法嘅。</p><p>【死者叫張有瑞，今年51歲，是住在康平街的狗大戶，長樂縣郊良田十幾頃，京城有三家鋪子，分別賣綢緞、胭脂、雜貨。</p><p>髮妻早亡，續絃了一位比自己小二十歲的良家。張有瑞有一個獨子，亡妻留下的，此外再無子嗣。】</p><p>差成廿歲.....許七安心諗咗一句。</p><p>呢啲咪就係所謂嘅，只要努力搵錢，你將來嘅老婆都仲讀緊幼稚園？</p><p>【四天前，張有瑞下鄉收租，寅時左右趕回家中。屋中沉睡的妻子忽然聽見一聲慘叫，出門查看，張有瑞已死在院內。妻子看見一道黑影翻牆而去....】</p><p>件事嘅經過就係咁樣。</p><p>當許七安睇到仵作嘅驗屍報告之後，又發現到一個疑點。</p><p>忍住性繼續睇，睇完死者屋企人同埋僕人嘅口供，佢合埋眼，梳理緊思路。</p><p>王捕頭冷笑一聲，串串貢貢咁問：“請問許捕快，兇手係邊個，喺邊度啊？”</p><p>「唔使急，頭。」許七安擘大眼：「我喺卷宗度睇到，張宅外牆上面留低咗腳印係咪，你藉此推斷，賊人爬牆走佬，嗰個細老婆講嘅嘢冇錯。」</p><p>王捕頭「嗯」咗一聲。</p><p>「腳印係向出面嘅，所以係走佬嗰陣時留低嘅。」許七安話。</p><p>「有咩問題？」王捕頭皺晒眉頭。</p><p>「點解會有腳印。」</p><p>「因爲腳底有泥囉。」</p><p>「點解會有泥。」</p><p>「因爲牆邊係花圃囉。」</p><p>許七安點點頭：「咁，卷宗上面點解冇入到院子嘅腳印嘅？」</p><p>王捕頭呆咗一呆。</p><p>靜晒雞咁，其他捕快覺得佢冇晒面，幫佢補充：「可能係賊人入嚟嗰陣時，留意到呢一點，冇留低痕跡。」</p><p>又有人話：「但係殺人之後，急住走佬，匆忙間留低咗腳印。」</p><p>許七安掃咗佢哋一眼：「係有呢個可能嘅，咁，牆下面咪花圃囉，花圃入面有潛入嗰陣時嘅腳印咩？照道理講，如果賊人可以喺牆外面縱身跳起，跨過花圃唔留腳印。呢份輕功.....咁佢走佬嗰陣時，根本冇必要一腳踩喺牆上面借力啦。」</p><p>眾人面面相覷，答唔出嘴。</p><p>唔使佢哋答，許七安就知答案喇，唔係‘有’或者‘冇’，而係唔知。</p><p>班捕快冇去查呢樣嘢。</p><p>「寧宴，呢個有咩好拗嘅啫。」有人唔服氣。</p><p>許七安冇答，望住皺晒眉頭諗緊嘢嘅王捕頭，繼續話：「死者係俾鈍器重擊後腦死嘅，係咪啊。」</p><p>王捕頭點頭：「當場瓜老襯。」</p><p>許七安話：「我有個疑問，點解係鈍器嘅，兇手做緊呢啲勾當，身上梗係帶咗架生嘅。刀劍殺人咪仲乾脆俐落？」</p><p>偏廳入面靜咗一靜，顯然，大家都意識到呢個問題喇。小李估估吓咁話：「或者賊人最初並唔想殺人？」</p><p>「唔啱！」</p><p>今次，唔係許七安反駁，而係王捕頭，佢企咗起身，對眼微微瞪大：「鈍器擊中後腦，一擊致命，係起咗殺心㗎。」</p><p>佢坐返落張凳，喃喃自語：「係喎，點解係用鈍器，點解唔用利器？」</p><p>「除非兇手嗰陣時冇就手嘅架生。」許七安話。</p><p>王捕頭對眼即刻一亮，好似捉到啲乜嘢咁，但係仲未醒覺。</p><p>「仲有最後一點，都係我比較在意嘅。」許七安睇咗眼卷宗：「死者屋企人帶返縣衙問審嗰陣時，張楊氏因爲跪得耐，忽然間暈低咗，大夫診斷之後，發現佢有咗BB。」 「係遺腹子。」</p><p>「真係陰功，個細路未出世就冇咗老竇。」</p><p>食花生嘅群眾真係乞人憎，你一句我一句咁插嘴。</p><p>「張楊氏嫁俾死者都有成十年啦啩，點解偏偏喺呢個時候有咗BB？」許七安等佢哋講完，先至有機會開口，</p><p>「可能個細路根本唔係死者嘅呢？」</p><p>男女身體健康正常嘅話，唔可能十年都唔生仔，除非刻意避孕。</p><p>其中一方肯定身體有問題，所以難以懷孕生仔。而以古代醫唔育嘅技術，雖然唔係完全冇可能，但係成功率肯定好低。</p><p>王捕頭呼吸聲一下子粗重咗，「寧宴，你講清楚啲，講清楚啲....」</p><p>許七安飲咗啖茶潤喉，「可能呢個唔係入屋爆竊案，而係偷情殺人案。張楊氏背住老公偷漢子，姦夫要唔係出面嘅男人，要唔係死者個仔。兩個人趁住死者出咗去收租，雙方秘密幽會。邊個估到死者竟然提早返嚟，當場捉姦，雙方嘈交，於是姦夫一嬲之下，攞起花樽或者其他鈍器，打死咗死者。」</p><p>「張楊氏同埋姦夫匆忙處理咗現場，並且將死者拖到院子入面，僞裝成賊人入屋爆竊。」</p><p>「姦夫既然要幽會，所以提前踩過線，摸清咗夜巡士兵嘅規律，咁先至冇俾御刀衛嘅士兵撞到。如果賊人真係為咗錢嘅話，就絕對唔會揀喺嗰晚動手，而係會等死者將收租返嚟嘅銀両換成銀票，放入袋就帶得走。」</p><p>「張楊氏俾嘅說辭，啱啱好係借咗收租嘅東風，將你哋嘅諗法往‘為錢’呢個方向帶。」</p><p>成屋嘅捕快，目瞪口呆。</p><p>「吓，吓....淨係睇咗卷宗，就可以判斷到兇手？」</p><p>「寧宴，呢啲唔係玩玩吓㗎，唔好亂講啊。」</p><p>「但係，唔覺得幾有道理咩。」</p><p>許七安嘅呢番操作，俾佢哋嘅感覺就四個字：唔知點解，但好似好勁。</p><p>「我只係根據案件嘅細節，大膽猜測，呢個未必係真相，需要去驗證。」許七安回應啲嚇親嘅同事們。</p><p>破案嘅過程就係收集線索，然後推理分析，最後去驗證；收集證據。</p><p>賊人瞞過咗夜巡嘅士兵.....入屋爆竊嘅時間唔啱....用鈍器殺人而唔係利器....張楊氏有咗BB.....經過許七安嘅推敲，呢啲好似冇乜關係嘅細節，匯成咗符合邏輯嘅線索。</p><p>王捕頭感覺自己嘅職業生涯打開咗全新嘅大門，深呼吸一口氣，平復激動嘅情緒，細味之後，發現許七安講嘅嘢入面，有一點令自己疑惑唔解：「你點解會覺得姦夫係死者個仔？」</p><p>「我懷疑佢嘅理由有兩點，」許七安慢條斯理咁飲啖茶，喺王捕頭同埋眾同事急切嘅眼神入面，慢吞吞咁話：</p><p>「死者個仔張獻喺口供上面話，嗰晚佢喺書房睇賬目，冇同老婆一齊瞓。既然佢係醒住嘅，又點會聽唔到院子入面嘅動靜？」</p><p>「張楊氏俾慘叫聲嚇醒，說明動靜極大，而佢一個醒住嘅人，竟然冇聽到半點動靜，合理咩？」</p><p>「第二點，如果搵唔到賊人潛入嗰陣時喺花圃留低嘅痕跡，咁呢個所謂嘅賊人好有可能係唔存在嘅。以此推測，死者個仔嘅嫌疑就好大。」</p><p>醍醐灌頂。</p><p>王捕頭問道：「咁，嗰啲牆上面嘅腳印，好有可能係故意留低嚟迷惑我哋嘅。」</p><p>許七安估估吓咁話：「係呀，啱喇，直接去對比一下死者個仔嘅靴。」</p><p>「肯定唔會留自己嘅腳印啦啩。」王捕頭話。</p><p>許七安滿臉佩服，一記彩虹屁拍過去：「頭果然英明神武，一點就明。真係大奉神捕嚟㗎。」</p><p>許七安啱啱長篇大論咁拋出驚人之語，建立形象，然後扭過頭就三百六十度冇死角咁舔，呢個就啱聽喇....王捕頭黑黝黝老農噉嘅臉上面笑到見牙唔見眼。</p><p>感覺自己嘅形象都提高咗唔少。</p><p>「我即刻去找朱大人，你哋幾個準備好，跟我再去一趟張宅。」王捕頭嗰張老農噉嘅黑黝黝臉龐，露出咗激動到忍唔住嘅神色。</p><p>手指頭點咗點許七安，發出兩聲拖拉機噉嘅笑聲，火急火燎咁衝出休息室，去後堂搵縣令老爺喇。</p><p>ps：感謝“小海豚的翎小晨”、“大哥帶我飛”、“西皮右”、“李佩雲”四位大佬嘅打賞。</p><p>我先記住先，盟主都先記住先，到時上架咗一齊還。</p></section>
    </article>
    <footer>
      <a id="nextChapterTop" href="./0015.html">下一章</a>
    </footer>
  </body>
</html>