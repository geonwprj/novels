<!DOCTYPE html>
<html lang="zh-HK">
  <head>
    <meta http-equiv="Content-Type" content="text/html; charset=utf-8" />
    <link rel="icon" type="image/x-icon" href="./static/pic/favicon.ico">
    <link rel="stylesheet" href="./static/css/main.css" />
    <meta http-equiv="Permissions-Policy" content="interest-cohort=()" />
    <meta name="viewport" content="width=device-width, initial-scale=1.0" />
    <title>大奉打更人 - 第一章 牢獄之災</title>
  </head>
  <body>
    <header><h1>大奉打更人</h1></header>
    <article>
      <section><p>第一章 牢獄之災</p><p></p><p>大奉京兆府，監倉。</p><p>許七安嗱嗱聲醒返，索到啲空氣又濕又臭，搞到個人爭啲唔妥，想嘔。</p><p>唓，陣味乜嘢嚟㗎，屋企嗰隻二哈仔又走咗上床屙屎呀？... 睇陣味咁勁，唔係喺我個頭頂屙㗎嘛？</p><p>許七安屋企養咗條狗，品種哈士奇，俗稱二哈。</p><p>喺北京捱咗十年，孤零零咁，呢啲人啊，鬼叫寂寞耐咗咩，梗係會想養返條狗仔嚟安慰吓自己同消遣吓時間啦....唔係肉體上嗰啲啊。</p><p>擘大眼，望咗吓周圍，許七安即刻呆咗。</p><p>石磚砌嘅牆，三個碗口咁大嘅四方窗，佢瞓喺張凍冰冰嘅爛草蓆上面，啲陽光射入嚟，透過四方窗照住佢心口，啲塵喺啲光束度飄吓飄吓。</p><p>我喺邊度啊？</p><p>許七安喺度懷疑人生咁諗咗一陣，跟住佢真係開始懷疑人生喇。</p><p>我穿越咗啊....</p><p>啲記憶好似潮水咁湧埋嚟，根本唔畀佢反應嘅機會，夾硬塞入佢個腦度，仲要好快咁流動。</p><p>許七安，字寧宴，大奉王朝京兆府長樂縣衙門嘅一個捕快。個月人工得嗰二両銀同一石米。</p><p>老豆係個老兵，十九年前喺『山海戰役』死咗，之後，阿媽都病死埋......諗到呢度，許七安稍微有啲安慰。</p><p>大家都知啦，老豆老母都死晒嘅人通常都唔簡單㗎。</p><p>「估唔到重生咗，都係甩唔到做差佬嘅命水？」許七安有啲牙煙。</p><p>佢上世係差館學校畢業，仲成功入咗政府部門，捧咗個鐵飯碗。</p><p>不過，許七安雖然行咗老豆老母幫佢揀嘅路，佢個心根本唔喺人民公僕呢份職業度。</p><p>佢鍾意自由自在，鍾意無拘無束，鍾意花天酒地，鍾意季羨林喺日記本寫過嘅一句說話：——</p><p>於是乎佢就㷫烚烚咁劈炮唔撈，落咗海做生意。</p><p>「但係點解我會喺監倉度嘅？」</p><p>佢努力消化緊啲記憶，好快就明自己依家咩處境。</p><p>許七安細細個就係二叔湊大，因爲成日練武，每年都要食咗一百幾両銀，所以唔受嬸嬸歡迎。</p><p>佢十八歲練到煉精境界頂峯之後，就停咗喺度，頂唔順嬸嬸嘅壓力，佢就搬咗出許宅自己住。</p><p>通過叔叔嘅關係，喺衙門度搵咗份捕快嘅差事，原本日子都過得唔錯，邊估到.....</p><p>三日前，嗰位喺御刀衛做嘢嘅七品綠袍二叔，押送一批稅銀去戶部，半路出咗事，啲稅銀唔見咗。</p><p>成整十五萬両白銀啊。</p><p>朝廷震驚，皇帝㷫過辣蟹，親自落 order，許平志五日後斬首示衆，三族親屬都要受連坐，男丁充軍去邊疆，女眷送去教坊司。</p><p>佢做爲許平志嘅親姪仔，即刻被炒咗魷魚，打入京兆府大牢。</p><p>兩日！</p><p>再過兩日，佢就要被流放到山旮旯咁荒涼嘅邊境地方，喺勞碌奔波中渡過下半世。</p><p>「開局就hard mode嚟㗎喎....」許七安背脊骨落晒咁，心都涼埋一半。</p><p>呢個世界係封建王朝統治嘅狀態嚟㗎，冇人權㗎，邊境係乜嘢地方啊？</p><p>鬼咁荒涼，天氣又差，大部分被流放邊境嘅犯人，都捱唔過十年命。仲有好多人，未去到邊境就因爲各種意外、疾病，死咗喺半路。</p><p>諗到呢度，許七安頭皮發麻，凍到入心。</p><p>「系統？」</p><p>靜咗一陣，靜英英嘅監倉入面響起許七安試探嘅聲。</p><p>個系統冇睬佢。</p><p>「系統....系統老竇，你出嚟應我啦。」許七安把聲都帶住焦急。</p><p>靜到鴉雀無聲。</p><p>冇系統，竟然冇系統啊！</p><p>咁即係佢幾乎冇辦法改變現狀，兩日後，佢就要鎖上手鐐腳銬，畀人押去邊境，以佢嘅體格，應該唔會死喺半路嘅。</p><p>但係咁樣唔係好事嚟㗎，喺做工具人嘅生涯入面畀人榨壓勞動力，最後死埋.....</p><p>太得人驚喇，太得人驚喇！</p><p>許七安對穿越古代呢件事嘅美好幻想，好似啲泡泡咁爆晒，淨低嘅得返焦慮同埋恐懼。</p><p>「我一定要諗辦法自救，我唔可以就咁死得不明不白。」許七安喺窄狹嘅監倉度行嚟行去，好似熱鍋上面嘅螞蟻，又好似跌咗入陷阱嘅野獸，諗爆頭都諗唔到辦法。</p><p>我係煉精境界頂峯，身體質素勁到嚇死人.....但係喺呢個世界都係廢柴級別，想越獄都冇可能㗎喇.....</p><p>靠宗族同埋朋友？</p><p>許家又唔係咩名門望族，啲族人又散晒喺唔同嘅地方，仲要成整十五萬両嘅稅銀唔見咗，邊個夠膽喺呢個風頭火勢嘅時候求情啊？</p><p>根據大奉嘅律法，將功補過，就可以免死罪㗎！</p><p>除非搵得返啲銀.....</p><p>許七安對眼即刻精靈晒，好似爭啲浸死嘅人捉住咗救命稻草咁。</p><p>佢係正正經經差館學校畢業嘅，理論知識豐富，邏輯清晰，推理能力勁到爆，仲睇過唔知幾多嘅案例。</p><p>或者可以試吓從查案呢方面入手，追返啲銀，戴罪立功。</p><p>但係跟住，佢眼入面嘅光芒又即刻暗淡咗。</p><p>想要查案，首先要睇卷宗，搞清楚案件嘅詳細經過。之後先至係調查、查案。</p><p>依家佢身陷囹圄，嗌天唔應嗌地唔聞，兩日後就送去邊境㗎喇！</p><p>冇得搞！</p><p>許七安一pat屎坐咗喺地下，雙目無神。</p><p>佢尋晚喺酒吧飲到爛醉如泥，醒返就喺監倉度，諗嚟諗去可能係酒精中毒死咗先穿越嘅啫。</p><p>老天爺賞賜咗穿越嘅機會，唔係畀佢重生，係覺得佢死得太輕鬆喇？</p><p>喺古代，流放係僅次於死刑嘅重刑嚟㗎。</p><p>上世雖然畀社會毒打，好歹都係活喺一個太平盛世，你話重生幾好啊，二話唔講，偷咗老豆老母啲棺材本就去買樓。</p><p>然後夾埋阿媽，打斷老豆隻成日炒股嘅手，等佢做唔成韭菜。</p><p>呢個時候，陰暗走廊嘅盡頭傳嚟鎖鏈郁嘅聲，應該係門開咗。</p><p>跟住傳嚟腳步聲。</p><p>一個獄卒帶住一個神情憔悴嘅靚仔書生，喺許七安間監倉門口停咗低。</p><p>個獄卒望咗個書生一眼：「半炷香時間。」</p><p>個書生向個獄卒拱手作揖，目送個獄卒走咗之後，佢轉過身正面對住許七安。</p><p>個書生着住月白色嘅袍，烏黑嘅長頭髮紮喺玉簪上面，個樣生得幾靚仔，劍眉星目，嘴唇好薄。</p><p>許七安個腦入面浮現呢個人嘅相關記憶。</p><p>許家二少爺，許新年。</p><p>二叔嘅親生仔，許七安嘅堂細佬，今年秋闈考中咗舉人。</p><p>許新年平靜咁直望住佢：「押送你去邊境嘅兵卒收咗我三百両，呢啲係我哋屋企剩低嘅銀両喇，你安心咁去啦，半路唔會有咩意外嘅。」</p><p>「咁你呢？」許七安鬼拍後尾枕咁講咗呢句話，佢記得原主同呢個堂細佬嘅關係都唔係咁好。</p><p>因爲嬸嬸唔鍾意佢嘅關係，許家除咗二叔，其他人唔係咁鍾意許七安。起碼啲堂細佬堂細妹唔會表現得同佢太過親近。</p><p>除此之外，喺原主嘅記憶入面，呢個堂細佬仲係個擅長口水多過茶嘅嘴炮王者。</p><p>許新年唔耐煩咁講：「我已經被革除功名喇，但係有書院啲先生保住我，唔使流放。你理好你自己就得㗎喇。去到邊境，收斂吓脾氣，能夠捱到一年得一年啦。」</p><p>許新年喺京都鼎鼎大名嘅白鹿書院讀書，幾受重視，又係新晉舉人。所以，二叔出事之後，佢冇被拉去坐監，但係唔畀離開京都，呢幾日一直喺度周圍奔走。</p><p>許七安冇出聲，佢唔覺得許新年會好過佢，恐怕唔止革除功名咁簡單，仲要入賤籍，子子孫孫都唔可以考科舉，冇得翻身。</p><p>而且，兩日後，許家啲女眷就會被送去教坊司，畀人糟蹋。</p><p>許新年係讀書人，佢仲點有面目喺京城度活落去啊？或者流放邊疆先至係更好嘅選擇。</p><p>許七安心入面一動，向前衝咗幾步，雙手捉住鐵柵欄：「你想自殺？！」</p><p>控制唔住咁，心入面湧起一陣悲傷.....我明明都唔識佢。</p><p>許新年面無表情咁拂袖講：「關你乜事。」</p><p>停咗一停，佢目光微微向下移咗幾分，唔同堂大佬對望，神色轉爲柔和：「好好咁活落去。」</p><p>講完，佢決絕咁踏步離開！</p><p>「等等！」許七安隻手伸出柵欄，捉住佢嘅衫袖。</p><p>許新年停低腳步，冇出聲咁望住佢。</p><p>「你攞唔攞到卷宗？稅銀唔見咗單案嘅卷宗。」</p></section>
    </article>
    <footer>
      <a id="nextChapterTop" href="./0002.html">下一章</a>
    </footer>
  </body>
</html>