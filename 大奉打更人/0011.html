<!DOCTYPE html>
<html lang="zh-HK">
  <head>
    <meta http-equiv="Content-Type" content="text/html; charset=utf-8" />
    <link rel="icon" type="image/x-icon" href="./static/pic/favicon.ico">
    <link rel="stylesheet" href="./static/css/main.css" />
    <meta http-equiv="Permissions-Policy" content="interest-cohort=()" />
    <meta name="viewport" content="width=device-width, initial-scale=1.0" />
    <title>大奉打更人 - 第九章 暴走的嬸嬸</title>
  </head>
  <body>
    <header><h1>大奉打更人</h1></header>
    <article>
      <section><p>第九章 暴走的嬸嬸</p><p></p><p>“我，我....”</p><p>細妹仔塊面即刻紅晒，俾屋企人望住之後，仲衰咗添，對靚杏眼起咗層水霧，喺燭光入面bling bling 咁閃。</p><p>雖然我都係比較鍾意家姐，但係蝦呢啲打一嘢就喊好耐嘅細妹仔都幾爽㗎嘛....許七安咁諗。</p><p>許玲月漲起腮，好似破罐子破摔咁抬起頭，望住許七安：“我咪就係想知，大佬點樣喺卷宗度睇穿啲案嘅。”</p><p>扮睇唔到自己存在嘅許新年冇辦法再扮落去，靜靜雞抬起頭。</p><p>佢自認聰明，都睇過卷宗，翻嚟覆去研究都冇乜頭緒。而嗰日許七安問佢攞咗卷宗之後，即刻就破咗案。</p><p>阿嬸冇出聲，但係夾餸嘅筷子就停咗喺度，唔再咀嚼啲嘢食。</p><p>“世上冇完美嘅犯罪，除咗係撞彩之外，任何有人做嘅案，都搵到啲蛛絲馬跡。”許七安話。</p><p>許新年忍唔住挺直腰骨，好認真咁聽。</p><p>“首先，我透過押運稅銀嘅路程；銀両嘅重量發覺到稅銀嘅問題....”</p><p>許七安將自己嘅推理過程講咗一遍。</p><p>許新年越聽，對眼越嚟越精靈，就好似喺私塾度得到先生嘅解惑咁。</p><p>佢放喺枱底嘅手揸到實一實。</p><p>等到許七安講晒，許二郎一臉不過如此嘅平靜表情：“都唔錯啦。”</p><p>許家二郎向來口不對心，屋企人一早就慣晒。</p><p>十六歲嘅靚妹妹耷低頭，收埋咗眼入面嗰一絲崇拜。</p><p>許平志興奮到拍咗一下枱，用粗口鬧咗句：“原來係噉，我竟然冇發覺。”</p><p>許新年望咗老豆一眼，心諗，你搵到就奇啦。</p><p>許七安望咗二叔一眼，諗起一句說話：弊在老豆冇文化，一句「屌」字行天下。</p><p>二叔係個武夫，文化水平淨係識寫自己個名，仲要寫到歪歪斜斜，雞爪咁。</p><p>“你條茂利，連秤吓都唔識？”阿嬸窒自己老公。</p><p>許七安問：“佢哋點銀両嗰陣，係咪戴咗手套。”</p><p>許二叔回憶咗一陣。覺得奇怪噉話：“好似係喎，你點知嘅。”</p><p>真係金屬鈉？許七安陰陰嘴噉望住佢：“口供紙度點解冇講嘅？”</p><p>“唔關事嘅小事啫，有乜好講。”講到呢度，許二叔鬧鬧嚷嚷噉話：“都怪姓陸嗰陣遞咗壼桂花蜜俾我，你都知二叔我嘅酒量，深不可測㗎啦，於是貪杯飲咗少少，都冇乜點在意其他嘢。你唔講我都唔記得咗。”</p><p>最弊就係你呢啲豬隊友....如果卷宗上面有呢條嘅話，我咪可以更快分析到案件真相囉，使乜死咁多腦細胞....許七安嘆咗啖氣。</p><p>喺二叔睇嚟，呢啲嘢可能就好似人哋着咗乜嘢衫，梳咗乜嘢頭一樣咁平常。</p><p>佢根本冇意識到呢個係值得注意嘅疑點。</p><p>“噉睇嚟，老豆口中嗰個姓陸嘅，十成九都係陷害老豆嘅人。”許新年一針見血噉指出。</p><p>“都怪我懵盛盛，差啲害咗成頭家。”許平志忽然有啲傷感：“寧宴啊，嗰陣時我同你老豆喺‘山海戰役’度背靠背作戰，講過要一齊生存落嚟，一齊飛黃騰達。”</p><p>“我生存咗落嚟，你老豆就戰死咗，如果唔係大佬替我擋刀，死嗰個就係我啊。嗰時我就諗，要諗住活得更好，就要轉過第二種活法。” 唔可以再做炮灰嘞。</p><p>“所以我俾年仔去讀書，揀咗俾你練武。其實都係有啲私心嘅。”</p><p>阿嬸反咗個白眼：“係啊，心都喺晒親姪仔嗰邊啦。”</p><p>一年百幾両銀啊。</p><p>“聽阿嬸嘅意思，二郎唔係親生嘅咯？”許七安發誓，呢句說話真係唔係佢想講嘅，係本能超越咗大腦。</p><p>原主對阿嬸怨念唔細噃。</p><p>“你條衰仔，你講呢啲說話係乜居心啊。”阿嬸嬲到拍枱。</p><p>許二郎同許玲月耷低頭扒飯，好似慣晒噉。</p><p>許二叔頭皮發麻：“夠皮啦，老豆我好唔容易執返條命，仲要聽你哋嗌交，不如死咗去啦。”</p><p>眾人耷低頭食飯。</p><p>講到嗰場山海之役，許七安有啲印象。</p><p>世界廣袤無邊，大奉王朝雄踞中原，號稱天下正統。</p><p>大奉以武立國，以儒治國，最興盛嗰陣，萬國來朝。到目前為止，國祚綿延六百載。</p><p>二十年前，大奉聯手西域各國，同北方嘅草蠻子，西南方嘅南蠻子，決戰喺山海關。</p><p>各方投入嘅士兵，達到百萬之眾。</p><p>由開戰到結束，淨係用咗半年，半年時間百萬生靈灰飛煙滅。</p><p>係有史以來最慘烈嘅戰爭之一，史稱：山海之役。</p><p>許七安嘅老豆就係死喺嗰場戰爭。</p><p>“.....以我鍵盤俠嘅學識，以及地攤文學總結出嚟嘅規律，任何王朝都逃唔過三百年定律。”</p><p>所謂三百年定律，係許七安自己改嘅名。</p><p>作為偽歷史學愛好者，佢從前世五千年嘅歷史度總結出一套規律，撇開藩王各自為政，矇昧落後嘅周朝唔講，冇一個朝代嘅國運，撐得過三百年。</p><p>兩宋兩漢都係經過重組後嘅王朝。</p><p>諗嚟諗去，大奉王朝奕世沿守六百年，應該同呢個世界嘅力量體系有關。</p><p>細蚊女俾綠娥帶返嚟嘞，肚餓，就唔喊啦，佢太細粒，夠唔到飯枱，坐喺綠娥嘅大髀度，由佢餵住食。</p><p>“阿媽，點解我哋要住黑房啊，日日都食唔飽。”細蚊女諗起自己前幾日嘅遭遇。</p><p>佢將大牢叫做黑房。</p><p>一枱人都唔出聲，阿嬸露出咗憐惜嘅神色。</p><p>許二叔嘆氣話：“係老豆做錯咗事。”</p><p>細蚊女‘哦’咗一聲，又話：“我琴日餓醒咗，捉咗隻曱甴，頭上面有呢個。”佢將兩條短短嘅手指豎喺頭殼頂。</p><p>嗰啲係曱甴，同老鼠齊名監倉兩大地頭蛇。</p><p>一枱人面色都變晒，又慚愧又憐惜，俾個細蚊仔受呢種苦，係佢哋嘅失敗。</p><p>“你，你食咗....”李茹嘴唇震晒，眼眶紅晒，佢三十幾歲先至生咗呢個細女，雖話蠢咗啲，但係錫到佢燶。</p><p>細蚊女許鈴音脆卜卜噉話：“我之後聽到阿媽個肚‘咕咕’咁叫。”</p><p>氣氛靜咗一陣，眾人心入面一沉。</p><p>阿嬸塊面嚇到青晒，震住聲問：“然後呢？”</p><p>“然後我塞咗入阿媽個口度啦，阿媽食得幾快㗎。”細蚊女一臉邀功嘅表情。</p><p>阿嬸身子一晃。</p><p>許新年慢慢放低碗筷：“我食飽咗。”</p><p>許玲月：“我都係。”</p><p>許七安：“飽啦飽啦，科科科....”</p><p>許二叔：“....”</p><p>阿嬸呆咗幾秒，向枱底一仆：“嘔....”</p><p>“嗷嗷嗷....”唔耐之後，細蚊仔殺豬噉嘅喊聲迴盪喺夜空。</p></section>
    </article>
    <footer>
      <a id="nextChapterTop" href="./0012.html">下一章</a>
    </footer>
  </body>
</html>