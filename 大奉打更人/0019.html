<!DOCTYPE html>
<html lang="zh-HK">
  <head>
    <meta http-equiv="Content-Type" content="text/html; charset=utf-8" />
    <link rel="icon" type="image/x-icon" href="./static/pic/favicon.ico">
    <link rel="stylesheet" href="./static/css/main.css" />
    <meta http-equiv="Permissions-Policy" content="interest-cohort=()" />
    <meta name="viewport" content="width=device-width, initial-scale=1.0" />
    <title>大奉打更人 - 第十七章 日常懟嬸嬸</title>
  </head>
  <body>
    <header><h1>大奉打更人</h1></header>
    <article>
      <section><p>第十七章 日常懟嬸嬸</p><p></p><p>「咄！」</p><p>細院入面，許七安企喺屋簷邊，是但掟咗枚菱形暗器，佢根本冇認真瞄準㗎。</p><p>點知咁啱就中咗廿步之外嘅木樁紅心。</p><p>呢啲唔係話許七安掟暗器嘅手法有幾高明，而係....佢好彩囉。</p><p>「我呢個身體肯定有問題....」許七安細聲咁自言自語。</p><p>佢真係好彩到離譜，連續成個月，總共執咗一両二錢銀，差唔多等於半個月嘅人工。</p><p>呢筆錢夠普通一家三口，慳慳哋用三個月。</p><p>最古怪嘅係，次次都係執一錢銀，呢個就唔係好彩可以形容㗎喇。</p><p>唔使問元芳都知單嘢有古怪啦。</p><p>「系統老豆？出嚟啦，唔好同我玩匿埋埋啦。」許七安試探噉問。</p><p>系統冇睬佢。</p><p>過去嗰個月入面，佢試過唔知幾多次，想叫醒個系統。</p><p>事實話俾佢聽，根本就冇系統呢回事。</p><p>咁嗰啲咁古怪嘅運氣又點解釋啊？</p><p>諗唔到我呢啲由細到大買六合彩五蚊都冇中過嘅黑仔，有朝一日都可以進化做歐洲皇者。不過歐洲皇者命唔長㗎嘛...許七安苦笑噉自嘲。</p><p>有樣嘢可以肯定嘅，原主根本就冇咁好嘅運氣，佢如果有的話，阿嬸就唔會嫌棄佢，會當佢神咁拜㗎啦。</p><p>成家人都唔使做嘢啦，靠佢執錢過日子咪得囉。</p><p>「呢啲唔知邊度嚟嘅饋贈，無啦啦搞到人心慌慌唔踏實....」許七安眼神沉落嚟，嘆咗口氣話：「都係行一步睇一步啦。」</p><p>今日放假，許七安就咁一撐就翻過咗一丈咁高嘅牆，去二叔屋企食早餐喇。</p><p>佢住嗰間細院，其實原本係許家一位老管家住嘅，同大宅就隔咗一道牆。</p><p>後嚟老管家過咗身，間細院就吉咗，到許七安同阿嬸鬧翻，嬲嬲哋搬嚟呢度住。</p><p>原主係條牛脾氣，平時一日三餐都係自己煮，二叔有時會拎住啲酒同餸菜翻牆過嚟搵侄仔飲兩杯。</p><p>而家嘅許七安就冇必要為咗原主嘅執念買單喇，自己煮早餐嘅話，起身都起唔到啦。出去食嘅話，咪仲浪費錢囉。</p><p>去勾欄聽曲唔好咩，最主要係可以睇到啲着薄紗裙嘅小姐姐扭Pat Pat囉。</p><p>.....</p><p>內廳。</p><p>着住暗紅色闊袖衫裙嘅阿嬸，見到許七安入嚟，撇撇嘴，低頭飲粥。</p><p>阿嬸唔係大戶人家嘅千金小姐，老豆係個秀才，勉強算係書香門第，阿嬸耳濡目染，都算係通情達理嘅人，啱啱承咗個倒霉侄仔嘅人情，拉唔低塊面趕人走，對於呢位『莫欺少年窮』而家又真香嘅侄仔，佢都係隻眼開隻眼閉就算數啦。</p><p>細蚊仔企喺圓凳前面，圓凳上面擺住佢嘅早餐，三個肉包，兩條油炸鬼，一碟小菜，一大碗白粥。</p><p>「大哥...」佢含糊唔清噉叫咗聲。</p><p>「點解唔見辭舊嘅？」許七安問。</p><p>辭舊係許新年嘅字，字係名嘅補充。</p><p>「閂埋喺房入面寫詩。」許平志話。</p><p>許七安坐低，綠娥端咗碗白粥上嚟，六個肉包，一碟醋酸蘿蔔，一碗豆腐花。</p><p>煉精境界嘅武夫，胃口比普通人大好多㗎。</p><p>而到咗叔叔呢啲練氣境，飯量反而同普通人差唔多。</p><p>都係食到半飽....許七安望咗眼細蚊仔，笑笑口噉話：「鈴音，分個肉包俾大哥好唔好啊。」</p><p>眾人望咗佢一眼，屋企個細女乜都唔在乎，最在乎就係食嘢，邊個喺佢碗入面搶嘢食，佢就同邊個死過。</p><p>「唔要！」細蚊仔果然張開雙手，好似母雞保護住啲雞仔噉，護住啲嘢食。</p><p>「你唔使急住拒絕嘅，大哥唔會俾你蝕底㗎。」許七安攞起個肉包，放到佢嘅碟入面，指住四個肉包話：</p><p>「呢四個肉包，係咪我哋都有份㗎？」</p><p>許鈴音啄咗啄頭。</p><p>「係咪應該平分啊？」</p><p>許鈴音歪住個頭，諗咗諗，然後點頭。</p><p>「你兩個包，大哥兩個包，然後，大哥再送半條油炸鬼俾你。你係咪賺咗啊？」</p><p>「嗯。」許鈴音俾佢帶咗節奏，覺得自己賺咗好多，笑到見牙唔見眼。</p><p>許玲月：「.....」</p><p>許平志望咗侄仔一眼：(?0?1_?0?1)</p><p>阿嬸嬲嬲哋話：「我點解會生咗你咁蠢嘅女㗎，激死老母喇！」</p><p>細蚊仔就覺得好委屈，自己明明掙咗半條油炸鬼，阿媽做咩仲要鬧佢。</p><p>呢個時候，許新年入嚟喇，嘴入面唸唸有詞，雙眼冇焦點，坐低一邊食飯，一邊諗嘢。</p><p>阿嬸吐咗啖氣，唔理個蠢女，關心起有出息嘅仔：</p><p>「年仔，好端端做咩詩啊。人有所長，寸有所短，唔使理啲人講乜嘢閒言閒語。」 許新年擅長策論，詩詞係佢弱項。</p><p>「辭舊，你幾時可以突破開竅，到第八品修身境啊？」許七安突然間問。</p><p>許新年行嘅係儒家修行之道。雲鹿書院係儒家聖人嘅大弟子創立嘅，距今一千兩百幾年歷史。</p><p>係天下讀書人夢寐以求嘅聖地。</p><p>雲鹿書院嘅超然地位，唔單止係開派祖師係聖人門徒，最重要嘅一點，佢係僅存嘅，可以修儒道嘅書院。</p><p>儒家第九品：開竅。</p><p>開竅只係可以增長記憶力，一目十行，學習能力增強，但都係戰五渣。</p><p>「暫時都冇乜頭緒，先生話要自己領悟。」許新年遺憾噉搖頭。</p><p>「你可以參考吓開竅境嘛。」許七安話：「開竅境係點樣修成嘅？」</p><p>許新年回憶：「將聖人經典倒背如流，化為己用，就係開竅境㗎喇。」</p><p>倒背如流....化為己用....前者需要用好多時間去記，後者靠一定嘅悟性。許七安若有所思噉點點頭。</p><p>呢點同武夫體系嘅煉精境一樣，都係長年累月噉打熬氣血，錘鍊體魄。</p><p>「咁修身嘅話，係咪都要錘鍊體魄㗎？」許七安問。</p><p>許新年諗咗諗，話：「修身境嘅儒士，心無畏懼，一言一行，都可以令人信服，激勵鬥志。我嘗試緊從修身境體現出嚟嘅能力反推修行之法。」</p><p>「咁有冇成功到啊？」</p><p>許新年扮聽唔到，轉頭對阿媽話；「書院入面一位長輩出仕做官喇，去青州，今次去路途遙遠，書院嘅學子們聽日要為佢送行，贈詩。」</p><p>講到呢度，許新年苦惱噉話：「我仲未寫到送行詩。」</p><p>許玲月細聲細氣噉話：「二哥冇詩才㗎。」</p><p>阿嬸瞪咗佢一眼，唔高興噉話：「你二哥才華橫溢㗎，詩詞之道，以前不過係冇放喺心入面啫。」</p><p>許平志撓撓頭：「是但寫幾句咪得囉，我覺得你嗰日隨口噏出嚟嗰句詩都好有氣勢㗎。」</p><p>「呵呵呵....」許七安笑咗出聲。</p><p>許新年嘴角抽搐咗一下，生硬噉轉移話題：「嗰位長輩係名滿天下嘅大儒，好擅長詩詞。為佢送行嘅都係幾有詩才嘅學子，除咗對長者嘅敬仰之外，都諗住結交人脈嘅諗法。」</p><p>「如果可以俾嗰位前輩賞識，益處多多㗎。」</p><p>可以喔，終於諗住結交人脈喇。</p><p>許新年心高氣傲，成日將『君子之交淡如水』『君子朋而不黨』掛喺嘴邊。</p><p>經歷咗今次呢鑊嘢之後，佢終於意識到PY交易嘅好處喇。</p><p>許七安身為大哥，真係好鬼安慰。</p><p>可以令到唔擅長詩詞嘅二郎咁費盡心思結交，應該係個大人物....阿嬸一急：「咁點算好啊。」</p><p>許新年無奈噉話：「阿媽，文章本天成，妙手偶得之。詩詞都係咁㗎。」</p><p>講完，佢感慨噉話：「我當初如果可以結交到呢位文壇前輩，可能就可以救到你哋脫離大牢，唔至於求救無門喇。」</p><p>阿嬸即刻愁眉苦臉，佢比邊個都更加在意個仔嘅前程。</p><p>真正嘅大儒有風骨，送銀送禮物行唔通㗎，一定要投其所好，令人哋覺得你值得結交，睇得上你。</p><p>許平志眉頭緊鎖，「你外公都好似你咁，淨係識寫文章，完全冇詩才㗎。」</p><p>阿嬸唔服氣喇，好睇嘅柳葉眉揚起：「你呢句嘢咩意思啊。係話我老豆嘅錯咯？」</p><p>「新年可以考到舉人，全部都係我李家嘅功勞，因為佢似我。你睇吓鈴音，就係似咗你，到而家都未啟蒙。」</p><p>許新年同許玲月外貌似阿媽，靚到令人妒忌。許鈴音呢隻細蚊仔，五官似老豆，所以，得意之餘，都幾憨居吓。</p><p>許二叔冇聲出。</p><p>許七安唔服氣：「阿嬸，你呢句嘢唔啱喎，照你咁講，係咪話我許家基因蠢㗎？」</p><p>基因係乜嘢阿嬸唔明，佢冷笑咗聲：「你當初如果係讀書嘅材料，都唔會走去學武啦。」</p><p>以許二郎嘅臭脾氣都諗住主動PY，嗰位書院長輩嘅身份應該唔低。二郎嘅人脈就係我嘅人脈，我嘅人脈都係我嘅人脈，要幫一幫佢先得。許七安心入面諗緊嘢，諗住前世可以用嚟做送別詩嘅傳世佳作。</p><p>雖然我唔打算喺儒林界撈，但係合理噉利用資源嚟換好處嘅嘢，點解唔做啫。</p><p>好快，佢心入面有主意喇，鎖定咗首詩。</p><p>許七安大力咬咗啖肉包：「寫詩係咪，今日要俾阿嬸知道，我許家個個都係人才嚟㗎。」</p><p>佢而家要考慮嘅係，呢首詩會唔會太過優秀。要知道，可以寫入教科書入面嘅詩詞，全部都係傳世之作嚟㗎。</p><p>PS：呢章快三千字喇，即係話我唔短㗎。</p></section>
    </article>
    <footer>
      <a id="nextChapterTop" href="./0020.html">下一章</a>
    </footer>
  </body>
</html>