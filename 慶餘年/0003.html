<!DOCTYPE html>
<html lang="zh-HK">
  <head>
    <meta http-equiv="Content-Type" content="text/html; charset=utf-8" />
    <link rel="icon" type="image/x-icon" href="./static/pic/favicon.ico">
    <link rel="stylesheet" href="./static/css/main.css" />
    <meta http-equiv="Permissions-Policy" content="interest-cohort=()" />
    <meta name="viewport" content="width=device-width, initial-scale=1.0" />
    <title>慶餘年 - 第二章 無名黃書</title>
  </head>
  <body>
    <header><h1>慶餘年</h1></header>
    <article>
      <section><p>第二章 無名黃書</p><p></p><p>重生咗之後唯一嘅好處，大概就係而家手腳靈活，可以周圍跳跳紮紮。呢個感覺令到范閒好安慰，未試過佢嗰種病嘅人，大概好難感受到呢種開心——佢自己安慰自己，呢個可能係上天畀佢嘅恩賜。</p><p></p><p>用咗足足四年，佢先至諗通呢個問題，既然有機會重新再活一次，咁自己點解唔好好咁活一次呢？既然老天爺賜咗自己新生，自己如果唔好好過，咪即係太唔畀老天爺面呀？例如既然自己而家郁得，咁點解唔多郁下呢？</p><p></p><p>所以成個伯爵府啲下人，都知呢位庶出嘅小少爺係個閒唔落嘅人。</p><p></p><p>「少爺，求下你喇，快啲落嚟啦。」</p><p></p><p>呢個時候，范閒就坐咗喺院子裏面假山嘅最高處，望住遠方海平線，笑笑口。</p><p></p><p>但係喺啲丫環眼中，一個四歲大嘅細路仔居然爬到咁高嘅地方，仲有嗰種成熟到爆嘅笑容，好明顯細路仔係發咗癲。</p><p></p><p>慢慢咁，假山下面嘅人越嚟越多，七八個下人圍住假山好心急。</p><p></p><p>司南伯爵雖然受皇帝陛下賞識，但畢竟爵位唔高，官都唔大，明面上嘅收入都唔會好多，就算收入多，都唔可能全部用晒喺自己阿媽同私生子身上，所以伯爵別府入面嘅下人都唔係好多。</p><p></p><p>范閒望住假山下面嗰啲人，見佢哋好心急嘅面色，忍唔住嘆咗啖氣，老老實實咁爬咗落嚟：「不過係做下運動啫，使乜咁心急呀？」</p><p></p><p>啲下人一早就慣咗自家呢位小少爺有學大人講嘢口氣嘅怪癖，見慣唔怪，一把抱過佢，就去沖涼喇。</p><p></p><p>等范閒洗到白白滑滑香噴噴咁出嚟嗰陣，丫環又抱返起佢，笑笑口摸咗下佢塊面珠墩，取笑佢話：「少爺生到好似人哋啲小姐咁，將來唔知會益咗邊個小姐喇。」</p><p></p><p>范閒傻下傻下咁冇駁嘴，佢都唔會用個四歲細路仔把口去撩十幾歲嘅丫環姐姐，呢啲咁冇品嘅嘢佢係唔會做嘅——等自己六歲先至開始呢份偉大又有挑戰性嘅工作啦。</p><p></p><p>「係時候瞓晏覺喇，小祖宗。」</p><p></p><p>丫環拍下細路仔pat1 pat1，佢哋一直都覺得好奇怪，伯爵別府裏面呢位小少爺年紀雖然細，性情已經開始有啲頑劣嘅跡象，但係喺某啲方面卻一直都保持住一種成年人嘅自律同刻苦。</p><p></p><p>例如瞓晏覺。</p><p></p><p>但凡試過正常童年嘅人，總會記得自己當年喺明媚嘅午間陽光入面，係點樣同嗰啲逼自己瞓覺嘅大惡魔們搏命鬥爭嘅偉大事蹟。</p><p></p><p>嗰啲惡魔，有啲叫爸爸，有啲叫媽媽，仲有啲叫老師。</p><p></p><p>但范閒少爺係個從來都唔使人逼自己瞓晏覺嘅人，每到中午十二點嗰陣，佢就會擺出最得意嘅純真笑容，乖乖咁返自己間臥房開始瞓覺，而且中途連少少聲都唔會發出嚟。</p><p></p><p>老夫人起初唔信，叫啲丫環睇實個細路仔，以為佢藉住瞓覺個名義，喺床上面搞搞震，但係睇咗大半年，發現呢個仔每次都係真係瞓到死晒，甚至叫都好難叫醒佢。</p><p></p><p>從此之後，啲丫環就唔再理呢件事喇，當佢瞓覺嗰陣，通常都喺出面睇住。</p><p></p><p>呢個時候係夏天，啲丫環自然好攰，斜斜哋挨住，手上把小羅扇有下冇下咁輕輕搖住，偶爾有啲飛螢喺扇風入面輕輕咁飛。</p><p></p><p>……</p><p>……</p><p></p><p>返到臥室入面，范閒爬咗上床，掀開上面鋪住張席，小心翼翼咁從下面自己整嘅暗格入面，拎咗一本書出嚟。</p><p></p><p>嗰本書個封面有啲黃，睇落有啲年頭喇，但上面一個字都冇，但係邊角上面繡住一啲唔知代表乜嘢意思嘅紋飾，每一筆畫嘅最後都勾起咗，似流雲咁，又好似好有上古韻味嘅廣袖一角。</p><p></p><p>佢輕輕咁翻開呢本書，翻到第七頁，上面畫住一個赤裸嘅男人，喺身體上面有啲紅色嘅線條若隱若現，唔知係用乜嘢塗料畫出嚟嘅，居然令睇嘅人產生咗一種視覺上嘅錯覺，好似呢啲線條正循住某啲方向慢慢流動。</p><p></p><p>范慎嘆咗啖氣，自己個樣得四歲大，所以一向都唔敢太過表露本性，好彩仲有呢本書可以畀自己打發下悶到死嘅時間。</p><p></p><p>呢本書係自己好細個嗰陣，嗰個叫五竹嘅盲眼少年留低畀自己嘅。</p><p></p><p>范慎一直都記得嗰位盲眼少年，自己呢個世界阿媽嘅僕人。</p><p></p><p>當年佢被困喺細細粒嬰兒個身體入面嗰陣，就曾經喺嗰個少年嘅懷入面呆過。</p><p></p><p>從京都一路嚟到海邊呢個港口，可能對方覺得自己年紀太細，根本唔會記得啲乜。</p><p></p><p>但范慎嘅靈魂卻唔係個懵懵懂懂乜都唔知嘅嬰兒，一路同行，一早就可以睇得出盲眼少年對佢呢個嬰兒嘅關懷，係發自內心嘅，根本假唔到。</p><p></p><p>但係唔知點解，盲眼少年將佢送咗去司南伯爵府之後，就離府走咗，任由老夫人點樣挽留，都冇留低。</p><p></p><p>喺佢離開之前，就係將呢本書放咗喺嬰兒個身體隔離。</p><p></p><p>范慎一直對呢件事有啲疑惑，難道呢位僕人就唔怕自己亂咁練？轉個頭諗一諗，就知咩事喇，自己係個細路仔，根本唔會識本書上面嗰啲字，自然就唔怕練到出事喇。</p><p></p><p>但范慎啱啱好識呢個世界上嘅字，啱啱好經歷咗今次重生大變之後，佢連鬼魂神仙呢啲嘢都深信不疑，更加肯定眼前呢本好似香港無線電視劇道具嘅書，就係某種真氣嘅修煉心法。</p><p></p><p>只係可惜冇名，唔係嘅話自己就可以去搵街上面嗰啲細路仔打聽下，呢門真氣修練心法，究竟勁唔勁。</p><p></p><p>諗到呢度，范慎又呵呵呵咁傻笑起嚟，既然呢個賊老天畀自己重活一次，自己更加要珍惜呀，呢啲內功可係自己嗰個世界冇嘅好嘢嚟㗎，就算眼前呢個無名心法唔係幾勁，但係佢贏在自己由一歲開始練。</p><p></p><p>要知道呢個可係比起由媽咪個肚開始練，都低唔得幾多個境界。</p><p></p><p>你要知成個天下所有人，包括嗰啲百姓奉佢哋做神咁拜嘅幾大宗師，就算佢哋幾咁天才，都唔可能同范慎一樣，由啱啱出世嗰陣，就開始練內家真氣。</p><p></p><p>呢啲叫做乜？呢啲叫做早起嘅雀仔有蟲食，呢啲叫做笨鳥先飛。</p><p></p><p>更何況自己都唔會比嗰啲啱啱接觸武道嘅少年，仲要蠢啩？</p><p></p><p>范慎係咁諗住，已經有明顯氣感嘅真氣流開始慢慢循住本書上面描繪嘅線條，喺佢身上流動起嚟，嗰種感覺好舒服，就好似某種暖水流正洗刷住佢體內每一吋內臟。</p><p></p><p>慢慢地，佢進入咗冥想狀態，好舒服咁喺床上面瞓著咗。</p></section>
    </article>
    <footer>
      <a id="nextChapterTop" href="./0004.html">下一章</a>
    </footer>
  </body>
</html>