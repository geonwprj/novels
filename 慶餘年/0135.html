<!DOCTYPE html>
<html lang="zh-HK">
  <head>
    <meta http-equiv="Content-Type" content="text/html; charset=utf-8" />
    <link rel="icon" type="image/x-icon" href="./static/pic/favicon.ico">
    <link rel="stylesheet" href="./static/css/main.css" />
    <meta http-equiv="Permissions-Policy" content="interest-cohort=()" />
    <meta name="viewport" content="width=device-width, initial-scale=1.0" />
    <title>慶餘年 - 第三卷蒼山雪 第三十章 千古風流（求月票）</title>
  </head>
  <body>
    <header><h1>慶餘年</h1></header>
    <article>
      <section><p>第三卷蒼山雪 第三十章 千古風流（求月票）</p><p></p><p>聽到最後嗰一句，班文武百官都覺得好唔理解。呢首詩自從春天出現喺京城之後，早就傳勻全天下喇。除咗個「大江」嘅「大」字讀起上嚟有啲唔舒服之外，好多詩人一直以嚟都覺得呢首詩簡直冇得彈，但係佢嘅精華就喺後面嗰四句。唔知點解莊墨韓反而咁樣講。</p><p></p><p>只係聽到莊墨韓冷冰冰咁講：「之所以話前四句係好嘅，唔係因為後面嗰四句唔好，而係因為……後面嗰四句，根本唔係范公子寫嘅！」</p><p></p><p>呢句嘢一講出嚟，成個殿堂即刻一片嘩然，跟住即刻死寂一片，冇人敢開口講嘢。</p><p></p><p>范閒假裝好愕然，但係心裡面就明咗好多嘢，反而平靜咗落嚟。醉咗嘅身體斜斜地挨喺張枱仔上面，滿臉笑容咁望住莊墨韓。</p><p></p><p>幾個月之前，林婉兒就講過，宮裡面有人話佢首詩係抄返嚟嘅，當時佢自己並冇放喺心上面，但點估到竟然今日爆發出嚟。</p><p></p><p>郭保坤挑起呢件事，好明顯係得到某位大人物嘅意思。</p><p></p><p>佢自己入咗京之後，唯一可以攞出嚟見得人嘅，就係所謂文字上嘅名聲。如果佢將自己嘅名聲全部整爛晒，喺呢個咁睇重文章同德行嘅世界裡面，佢自己只會有主動退婚嘅份。</p><p></p><p>范閒聽到莊墨韓讀咗前四句之後，心裡面就大安。見莊大家依然唔知「大江」係長江，就知道自己最驚嘅事，並冇發生。</p><p></p><p>如果想指證佢抄襲，莊墨韓只可以靠自己嘅學問同埋清譽去壓人，就只係咁多。</p><p></p><p>只係唔知，長公主係點樣講得掂一向名聲好好嘅莊墨韓，千里迢迢嚟做小人嘅。</p><p></p><p>過咗好耐之後。</p><p></p><p>皇上嘅眉頭皺起咗。要知道抄襲呢樣嘢，係個極嚴重嘅指控嚟㗎。如果莊墨韓冇啲咩依仗嘅話，肯定唔敢喺慶國皇宮裡面咁樣亂講嘢。</p><p></p><p>「齋噏冇證冇據。」一直坐喺范閒隔籬嘅禮部侍郎張子乾微笑住講：「莊墨韓先生係一代大家，學生細個嗰陣都成日捧住先生註解嘅經書嚟研究。</p><p></p><p>喺天下間，自然冇人夠膽懷疑先生講嘅嘢。</p><p></p><p>但係呢件事涉及抄襲，或者先生係畀小人呃咗。」</p><p></p><p>佢望咗一眼自己上司個仔郭保坤，亦都冇點忌憚講出自己所講嘅小人係邊個。</p><p></p><p>莊墨韓抬起頭，雙眼裡面充滿住智慧同神采，飄出咗一絲複雜嘅情緒：「呢首詩後面嗰四句，係我老師當年遊歷亭州嗰陣寫嘅，因為係我老師嘅遺作。</p><p></p><p>所以老夫一直珍藏喺心裡面幾十年，但係唔知范公子係喺邊度咁啱得到呢幾句詩詞。</p><p></p><p>本來塵封嘅明珠可以重見天日，老夫都覺得唔錯。</p><p></p><p>只係范公子藉住呢個嚟博名，老夫就唔欣賞喇。讀書人最緊要係修心修德，文章詩詞本來就係次要嘅嘢。</p><p></p><p>老夫愛才如命，唔想咁輕易踢爆呢件事，本來諗住嚟慶國睇吓呢位公子哥兒為人點樣。</p><p></p><p>點知范公子竟然仲未知悔改，反而仲變本加厲。」</p><p></p><p>范閒差啲笑咗出嚟，心裡面諗住「真係冇恥到呢」，但係隔離啲人就笑唔出，殿前面嘅氣氛早就變得好壓抑。</p><p></p><p>如果件事係真嘅，唔好話范閒以後再冇面入官場或者上文壇，就連成個慶國朝廷嘅面都會丟晒。</p><p></p><p>全天下嘅讀書人個個都好睇重莊墨韓一生嘅品行、道德同埋文章，根本唔會對佢有懷疑。</p><p></p><p>何況莊墨韓話係佢自己老師寫嘅，喺天下讀書人尊師重道嘅心態之下，等於係攞佢老師嘅人品嚟做證，仲有邊個夠膽去懷疑？</p><p></p><p>班官員心裡面深處已經認定范閒首詩係抄嘅，望住佢嘅眼神就有啲古怪同埋厭惡，但係總唔可以任由呢件事變成事實，畢竟牽涉到慶國朝廷同民間嘅面子，所以皇上冷冰冰咁望咗文淵閣大學士舒蕪一眼。</p><p></p><p>尷尬咗一陣之後，舒大學士面有難色咁企起身，先向莊墨韓行咗個禮：「見過老師。」</p><p></p><p>呢位舒大學士以前曾經喺北齊遊學，喺莊墨韓門下受過教，所以用師生嘅禮儀相見。</p><p></p><p>佢呢陣時早就信咗莊墨韓講嘅嘢，覺得范閒首詩係抄嘅，但係喺皇上嚴厲嘅目光之下，卻唔可以唔企起身幫范閒講嘢：「老師。</p><p></p><p>范公子一向都有詩才。</p><p></p><p>就講頭先嗰首短歌行，都係非常精采。</p><p></p><p>如果話佢係抄襲，實在好難令人相信，而且好似都冇呢個必要。」</p><p></p><p>呢個時候莊墨韓都已經坐返低，又咳咗兩聲，溫和地講：「舒蕪，莫非你係懷疑老夫喺度盜用先師嘅名號？」</p><p></p><p>舒大學士嚇到成身大汗，不停講「唔敢」，再都顧唔到皇上陰冷嘅眼光，老老實實咁退返轉頭。</p><p></p><p>呢個時候如果再有人質疑，就等同於話莊墨韓係個無師無父嘅無恥之徒，邊個都唔敢揹呢個名。</p><p></p><p>但係皇上唔係一般嘅讀書人，佢唔係淑貴妃，又唔係太后，佢根本就唔鍾意呢個莊墨韓，所以冷冰冰咁講：「慶國最重要係律法，同北齊嗰種孱弱嘅樣有啲分別。莊先生如果想指人有罪，就要有啲證據先得㗎。」</p><p></p><p>班官員都聽得出皇上嬲咗，萬一莊墨韓真係指證到范閒抄襲，淨係驚范閒好難再有出頭嘅一日。</p><p></p><p>莊墨韓輕輕一笑，叫身後個隨從攞幅紙出嚟，講：「呢個就係我老師親手寫嘅，如果有行家睇，自然會知道係咩年代。」佢望住范閒，同情地講：「范公子本來有詩才，但係無奈學人嘅意圖太強，卻唔知詩係心聲。呢首詩後面嗰四句描寫嘅意境點樣，以范公子嘅經歷，又點樣寫得出嚟呢？」</p><p></p><p>呢個時候殿裡面只係聽到莊墨韓帶有少少蒼老，但又好穩定嘅解詩聲：「**萬里悲秋**，點止係淒涼呢？**百年多病**，正正係先師風燭殘年嗰陣自己一個登高，見到嗰滔滔嘅江水，滿眼都係蒼涼……范公子年紀仲細，點會明白呢句**百年多病**係咩意思呢？」</p><p></p><p>莊墨韓越講，班人就越發覺得咁樣一首詩，點都唔可能係個後生仔寫得出嚟嘅。</p><p></p><p>又聽到莊墨韓把聲再次慢慢響起：「**繁霜鬢**就係頭髮白晒、好多白頭髮，范公子一頭烏黑嘅頭髮瀟瀟灑灑，難免係強行講愁苦咗啲。」</p><p></p><p>莊墨韓最後輕聲講：「至於呢最後一句**潦倒新停濁酒杯**，先唔講范公子家世咁好，有咩潦倒可言，但講**新停濁酒杯**呢五隻字，淨係驚范公子都唔明先師點解咁樣講喇。」佢望住范閒，眉宇之間好似都有啲唔忍心：「先師晚年有肺病。</p><p></p><p>所以唔可以飲酒，所以用咗「新停」呢兩個字。」</p><p></p><p>呢句嘢一講出嚟，慶國班官員終於都洩晒氣，嗰幅紙根本就唔使喇。淨係講呢啲冇辦法解釋嘅問題，范閒抄襲嘅罪名就係極難逃脫喇。</p><p></p><p>。</p><p></p><p>就喺呢個時候，忽然喺安靜嘅宮殿裡面響起一陣掌聲！</p><p></p><p>一直好似趴喺枱上面醉咗嘅范閒忽然企起身，微笑住望住莊墨韓。</p><p></p><p>慢慢放低隻手，心裡面確實多咗一分佩服。呢位莊先生嘅老師係邊個，自然冇人知道，但係對方竟然可以從呢首詩裡面，推斷出當年老杜身邊嘅景物，同埋佢患嘅病，真係配得上當今世上文學第一大家呢個稱號。</p><p>不過範閒知道今日佢係想砌自己生豬肉。嗰幅紙我怕都一早做咗手腳，所以都冇得佩服到底，本來清清高高嗰塊面，多咗少少狂妄不羈嘅神情，醉醺醺咁講話：“莊先生今日竟然連你師父塊面都唔要喇，真係唔知乜嘢事搞到先生你連以往清白名聲都唔理。”</p><p></p><p>其他人以為佢俾人踢爆咗之後發癲。講嘢已經越嚟越難聽，個個都皺晒眉。</p><p></p><p>皇后細細聲叫身邊啲人去嗌侍衛入嚟，費事範公子搞啲乜嘢嚇親人，點知皇上就係冷冷咁揮一揮手。</p><p></p><p>等啲人聽住範閒講嘢。</p><p></p><p>範閒跌跌撞撞咁行出嚟，眼裏面全部都係好笑同埋嘲諷嘅樣，大聲嗌：“酒來！”</p><p></p><p>後面啲宮女見佢咁發癲唔敢行上前，有啲大臣就一直覺得範閒好唔抵，從後面攞咗個差唔多兩斤重嘅酒罈，遞到範閒面前。</p><p></p><p>“唔該晒！”範閒哈哈笑咗一下，一手拍爛個酒壺蓋，拎起個壺就飲。</p><p></p><p>好似鯨魚吸水咁，唔使一陣就將壺入面啲酒倒晒落肚，打咗個酒嗝之後，醉得好勁，佢今日本身就飲得好多，呢陣時再催一催酒力，仲更加塊面紅卜卜，對眼bling bling咁。</p><p></p><p>不過個人就係咁搖嚟搖去。</p><p></p><p>佢似跳舞咁跌跌撞撞行去最前面個位。</p><p></p><p>指住莊墨韓個鼻講話：“莊大家，你係咪真係咬住呢個講法唔放呀？”</p><p></p><p>莊墨韓聞到迎面而嚟嘅酒味。</p><p></p><p>輕輕皺一皺眉頭咁講：“公子你有心悔改就好啦，做乜要咁樣糟蹋自己呢？”</p><p></p><p>範閒望住佢對眼，微微笑住，講嘢好似有啲唔清唔楚：“凡事都有因有果嘅，莊先生話我抄你師父嗰四句，都唔知我點解要抄？難道靠頭先嗰首《短歌行》，我就贏唔到呢個生前身後名咩？”</p><p></p><p>「生前身後名」呢五個字好正，連莊墨韓都少少動容，佢心裏面掛住某啲好緊要嘅事，逼不得已之下，今日搞到佢平生清譽都有損，特登屈呢個後生仔，都已經有啲唔忍心，慢慢將個頭移開，淡淡咁講：“可能範公子呢首詩都係抄嘅。”</p><p></p><p>“抄邊個嘅？難道我作首詩，就係抄嘅？難道莊先生你門生遍天下，詩文四海都識，就有資格話我抄襲咩？”</p><p></p><p>見到莊墨韓隻手指輕輕敲住枱上面嗰幅卷軸，範閒冷笑：“莊大家，呢啲小把戲呃細路仔仲得，你話我係抄你師父首詩，我反而覺得奇怪，點解我仲未寫之前，呢首詩從來都冇出現過喺世上嘅？”</p><p></p><p>莊墨韓好似唔想同佢再拗落去，反而範閒就細聲細氣咁講：“先生你講，晚生頭未白，故不能言鬢霜，身體無恙，故不能百年多病……但係先生你唔知，我呢個後生仔平時最鍾意搞搞震，擬把今生再從頭，你唔知我以前發生過乜嘢事，就屈我害我，真係悶到嘔。”唔知係咪真係飲大咗，定係難得有機會發泄吓積咗好耐嘅鬱悶，範閒嗰張本來清高脫俗塊面，突然間多咗幾分發癲嘅樣。</p><p></p><p>“詩乃心聲。”莊墨韓溫和咁望住佢講：“範小友你冇呢啲經歷，又點寫得出呢首詩呢？”</p><p></p><p>“詩乃文道。”範閒冷冷咁望住佢講：“寫詩呢家嘢，不嬲都好講天分嘅，可能我寫嘅詩係強說愁，但係邊個話冇經歷過嘅事，就唔可以變成自己嘅詩意呢？”</p><p></p><p>佢呢句說話勁狂妄，竟然將自己比起係天才，所以就借呢個嚟證明，之前莊墨韓講嗰啲關於詩嘅推論，全部都係假嘅！</p><p></p><p>聽到呢度，莊墨韓對眉輕輕皺一皺，苦笑咁講：“難道範公子竟然可以隨時隨地寫啲同自己經歷完全無關嘅靚詩？”呢位大家梗係唔信啦，就算係詩界天才，都絕對冇呢啲本事。</p><p></p><p>見到對方中自己計，範閒微微笑咗一下，懶理規矩，喺對方枱上面拎起個酒壺飲咗啖，靜靜咁望住佢，不過對眼裏面嘅醉意就越嚟越濃。</p><p></p><p>突然將袖一揮，連續大叫三聲：</p><p></p><p>“紙來！”</p><p>“墨來！”</p><p>“人來！”</p><p></p><p>醉酒佬呢三聲大叫，殿入面啲人個個都唔明乜嘢意思，得皇上仲係好冷靜咁吩咐啲宮女照住範閒嘅吩咐，好快就準備好晒呢啲嘢，殿前面清咗一大笪吉地，得一張枱一個硯台一個人，孤獨又驕傲咁企喺正中間。</p><p></p><p>範閒有少少企唔穩。勉強對住皇上行咗個禮，話：“借皇上嗰位負責寫嘢嘅太監用一用。”</p><p></p><p>皇上雖然唔知乜嘢意思，但都係少少頭一耷應承咗。</p><p></p><p>有個負責寫嘢嘅太監行到枱邊坐低，鋪好白紙，磨好墨汁。</p><p></p><p>點知範閒夾硬頂住醉意，搖晒頭咁講：“一個唔夠。”</p><p></p><p>“範閒，你喺度搞乜呀？”離佢好近嘅太子終於忍唔住出聲。</p><p></p><p>但皇上塊面依然好平靜咁應承佢嘅要求，不過對眼裏面就慢慢滲出笑意，好似估到好快會發生啲乜嘢事咁。</p><p></p><p>範閒笑一笑望咗莊墨韓一眼。</p><p></p><p>對眼裏面仲醉，對住身邊嗰三個準備好晒筆等緊嘅太監講。</p><p></p><p>“我讀，你哋寫。如果寫得慢，抄唔到。</p><p>我唔會寫第二次㗎喎。”</p><p></p><p>呢三個太監無啦啦緊張晒。</p><p></p><p>好多人估緊範閒想做乜，佢點樣可以令世人喺莊墨韓同佢之間，相信自己先係真正嘅一代詩家。</p><p></p><p>呢陣時啱啱入黑冇幾耐，夏末啲晚風唔係好涼。</p><p></p><p>但係現場氣氛就好似戰場度，鼓聲開始響起咁。</p><p></p><p>“……野火燒不盡，春風吹又生……亂花漸欲迷人眼，淺草才能沒馬蹄……天長地久有時盡，此恨綿綿無絕期。”</p><p></p><p>冇晒預兆，冇晒準備，範閒衝口而出一段，全部都係白居易寫嘅，唔使一陣。</p><p></p><p>就有十幾首喇。</p><p></p><p>佢企喺書枱邊，對眼望住宮殿出面嘅夜色，係咁背住自己個奇怪大腦入面，所有記得嘅名詩，幾個太監揸住筆好快咁寫，不過個個都幾乎追唔上佢嘅速度。</p><p></p><p>個個都靜晒，慢慢細味。</p><p>面對住源源不絕嘅陰謀同埋算計，喺巨大嘅壓力之下，佢呢個時候終於爆發咗出嚟。</p><p>喺癲狂之下。</p><p>佢淨係顧住將腦裡面記住嘅詩，好大聲咁讀出嚟，亦都唔理啲太監記唔記得住。</p><p>亦都唔理其他人聽唔聽得明。</p><p>嗰啲以前世界、諗起都覺得有味嘅字句，透過佢嗰對薄唇，喺呢個慶國嘅皇宮入面，不斷咁迴盪住。</p><p>莊墨韓嘅眼神，慢慢咁出現咗一啲好奇怪嘅變化。</p><p>而班大臣，本來淨係當睇戲咁睇，呢個時候終於忍唔住，喺心入面滴咕起嚟，呢啲詩佢哋一首都冇聽過，但又確確實實係好正嘅句子，難道……全部都係范公子寫嘅？</p><p>“晚來天欲雪，能飲一杯無……”呢個係白樂天飲酒嗰陣講嘅。</p><p>“君不見……”跟住就輪到太白飲酒。</p><p>“對影成三人……”呢個都係太白仲飲緊酒。</p><p>“但使主人能醉客……”仲都係太白飲緊酒。</p><p>“棄我去者，昨日之日不可留；亂我心者，今日之日多煩憂……”呢個係太白已經飲大咗喇。</p><p>殿入面嘅人再都唔理喺皇帝面前失禮嘅罪喇，慢慢咁圍住范閒坐低，聽住佢把口讀出嚟嘅一首首詩，塊面寫滿晒震驚同埋難以置信。</p><p>啲詩點樣呀？大家都有耳仔聽得到嘅，呢個世上好多奇才，但由古到今，都肯定唔會有今日呢個景象。</p><p>見過人寫詩，未見過咁樣寫詩嘅！寫詩，肯定唔係喺街市搬大白菜——但係無數首冇停過嘅詩句，就不斷咁從范閒把口噴出嚟，好似完全唔使諗咁，同搬大白菜有咩分別呀！</p><p>雖然呢啲詩入面有啲用詞好奇怪，嗰係因為班大臣唔知嗰個世界嘅典故，但班大臣依然嚇到驚晒，呢啲詩……首首都係好嘢嚟喎！</p><p>范閒仲未停。</p><p>班大臣呢個時候望住范閒嘅眼神，就開始變得好怪，覺得眼前呢個好清逸、好似唔食人間煙火嘅後生仔，已經唔係凡人，而係天人下凡咁。</p><p>嚇親之餘，好快就有清醒返嘅文淵閣學士，換走嗰三個冇力寫嘅太監，開始埋頭苦幹咁抄寫呢啲一講出嚟就冇咗嘅詩句，小范大人頭先講過，佢淨係會講一次。</p><p>范閒根本唔知自己身邊發生緊咩事，佢仲係閉住雙眼，個腦轉得好快，一邊喺度回憶呢啲詩句，一邊就喺度諗住陣間點做。</p><p>如果俾班大臣知道佢呢個時候仲有時間去諗其他嘢，驚會更加嚇親佢哋。</p><p>佢覺得個嘴有啲渴，於是將隻手伸出去隔離嘅半空，好快就有個識做嘅太學師，拎住酒過嚟，小心翼翼咁放喺佢隻手度，驚死阻住佢而家嘅情緒。</p><p>由《詩經》入面嘅君子好逑，到龔自珍嘅萬馬齊喑，仲有唐朝嗰陣嘅月光。</p><p>宋朝嗰陣嘅春江水，杜甫起草屋，蘇東坡煮黃州魚，杜牧去滾，柳三變都去滾，元稹話曾經滄海但又包二奶，李易安彈錦瑟無端思華年，歐陽修勁鍾意外甥女（呢單係冤案、懸案嚟）。</p><p>范閒閉埋眼。</p><p>飲啖酒，「作」一首詩，三壺酒飲晒，三百首詩就出晒嚟！</p><p>闊落嘅皇宮入面，好似有無數嘅光影喺度飛舞。</p><p>慢慢凝結成淨係得佢閉住眼先睇得清楚嘅畫面，嗰啲係佢以前世界嘅詩人，以前世界嘅老帥哥、小帥哥，喺竹林下輕輕咁唱歌。</p><p>喺床上面坦晒個肚，喺亭入面大大聲話呢種風真係爽呀，喺河邊黯然咁流淚。</p><p>呢個係佢以前世界嘅所有嘢，范閒以前世界嘅所有嘢，用呢種突如其來嘅方式，突然降臨喺慶國嘅世界，衝擊住所有人心裡面。</p><p>范閒喺以前世界無數個千古風流人物嘅幫助下，喺度同莊墨韓戰鬥。</p><p>佢猛咁擘大雙眼。</p><p>冷冰冰咁望住莊墨韓，但又好似望緊更遠處某個世界咁。</p><p>“君不見，黃河之水天上來。”邊個可以比李白更灑脫呀？</p><p>“浪淘盡，千古風流人物。”邊個可以比蘇軾更豪邁呀？</p><p>“昨夜雨疏風驟，濃睡不消殘酒。”邊個可以比李清照更婉約呀？</p><p>千古嘅風流人物，又點可以用一個人嘅力量去敵對佢哋呀？</p><p>噹！一聲脆響，莊墨韓隻手震到終於揸唔住個酒杯，酒杯跌咗落塊青石地上面。</p><p>碎晒變成無數塊碎片。</p><p>靜晒。</p><p>一陣靜默。</p><p>唔知過咗幾耐，范閒終於停咗呢次發癲咁嘅表演。</p><p>但係慶國皇宮大殿入面嘅人仲未可以一下子從呢種情緒抽離出嚟，已經換咗幾輪嘅學士同埋寫字太監，首先醒咗過嚟，跌坐喺地，R住自己痠痛到痺嘅右手，用望神仙咁嘅眼神望住范閒。</p><p>范閒飲大咗喇，搖搖吓咁行到莊墨韓面前，伸隻手指住佢個鼻，搖咗搖，打咗個酒嗝之後細細聲咁講：</p><p>「注經釋文，我唔夠你嚟。</p><p>寫詩呢家嘢，你……唔夠我嚟。」</p><p>殿入面仲係一片安靜，所以呢句話雖然講得好細聲，但就清清楚楚咁入晒所有人耳仔。</p><p>呢個時候嘅大臣們，梗係對呢句話信到十足十，佢哋對小范大人嘅詩詞才華一早已經五體投地，無論莊墨韓有幾高聲望都好，但如果講到詩文呢方面，凡係喺現場聽過范閒「朗誦」古代名詩三百首嘅呢班人，喺之後嘅日子裡面，都唔會再相信，會有人嘅詩才勁過范閒。</p><p>呢個時候更加唔使提咩抄襲嘅嘢喇，眾人一早已經相信范閒講嘅嘢，呢個世上係有所謂天才嘅，可以唔使經歷某啲事，都可以一樣寫出字字驚心嘅詩文出嚟。</p><p>頭先係咩嚟呀？嗰係詩中仙人先至有嘅手段呀！抄你老母，襲你老母！</p><p>既然冇人信憑範閒嘅本事仲要去抄詩，咁自然就係莊墨韓喺度講大話喇。</p><p>呢個時候殿上啲人望住莊墨韓，唔免流露出失望、憐憫、鄙視嘅眼光，心諗呢位一代宗師，半世清譽，點知竟然會臨老晚節不保，同後生仔爭名。</p><p>莊墨韓望住範閒，好似望住隻怪物咁，眼裏流露出好黯然嘅神情，唔知點解，忽然間心口一翳，用白袖遮住嘴，吐咗啖血。</p><p>陛下塊面神情似笑非笑，望住範閒講：“有咁好嘅才能，平日點解唔show出嚟？”</p><p>範閒似醉非醉，回望住陛下講：“詩文呢啲嘢係用嚟陶冶性情嘅，又唔係用嚟爭勇鬥狠嘅技能。”</p><p>呢句嘢講到有少少無恥囉，佢今晚難道仲唔算係爭勇鬥狠？只見範閒終於忍唔住滿肚牢騷同酒氣，一pat²坐低喺御前嘅梯級上面，瞇起眼斜斜咁望住嘴唇仔微震嘅莊墨韓，口裏喃喃咁講：“我醉欲眠君且去，屌你老母。”</p><p>終於擺完李太白當年最後一個甫士，範閒喺皇帝老子嘅腳下入咗醉夢。</p></section>
    </article>
    <footer>
      <a id="nextChapterTop" href="./0136.html">下一章</a>
    </footer>
  </body>
</html>