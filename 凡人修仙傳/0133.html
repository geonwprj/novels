<!DOCTYPE html>
<html lang="zh-HK">
  <head>
    <meta http-equiv="Content-Type" content="text/html; charset=utf-8" />
    <link rel="icon" type="image/x-icon" href="./static/pic/favicon.ico">
    <link rel="stylesheet" href="./static/css/main.css" />
    <meta http-equiv="Permissions-Policy" content="interest-cohort=()" />
    <meta name="viewport" content="width=device-width, initial-scale=1.0" />
    <title>凡人修仙傳 - 一百三十三章 偷技</title>
  </head>
  <body>
    <header><h1>凡人修仙傳</h1></header>
    <article>
      <section><p>一百三十三章 偷技</p><p>提提大家投票呀！</p><p>「哎呀！小弟吳九指。我一見到老兄你，就覺得特別親切，唔通我哋前世已經有緣？喂！遲吓我哋拜埋把子，飲埋血酒，做兄弟！」</p><p>青紋道士聲都未落，嗰個笑騎騎嘅友仔突然間標咗過嚟，撲到韓立面前，仲伸隻手出嚟扯住韓立隻手髀，跟住就一臉情深義重咁講。</p><p>韓立起初都嚇咗一跳，但之後就輕輕咁笑咗出嚟。</p><p>「做兄弟又唔係唔得，但係你隻手呢，唔好亂咁摸我個身好喎？我啲嗜好正常到不得了㗎，對清純美少男就真係冇乜興趣喇！」</p><p>韓立嘴角含笑咁寸佢，一隻手髀猛咁一抬，再反手一抓，好似閃電咁捉住咗隻手腕，呢隻手腕嘅前半部分，已經靜靜雞伸咗入韓立件衫入面。</p><p>「咳！咳！呢鋪真係奇喇，我隻手點會走咗入韓兄你個懷度㗎？肯定係佢都同韓兄你一見如故，急不及待想去打個招呼啫！」個少年俾韓立當場踢爆，起初嚇咗一跳，塊面都紅埋，但係咳咗幾吓，再係咁推搪咗幾句之後，就扮晒嘢慢慢咁縮番隻手腕。</p><p>韓立又冇死實對方唔放嘅意思，個少年一用力，佢就隨意咁放手喇。</p><p>呢個時候韓立，反而對呢個叫吳九指嘅友仔有咗興趣，明明係個修仙者嚟㗎嘛，但係竟然用江湖中人嘅偷嘢技巧，嚟偷佢啲嘢，都幾有意思喎。不過佢嘅手法都幾高超熟練，如果唔係佢自己都修煉過類似嘅秘術，恐怕都真係唔易發現佢啲小動作。諗都諗到，喺入面唔少人都食過佢啲苦頭啦！</p><p>韓立啱啱諗到呢度，果然就聽到胡萍姑嗰啲幸災樂禍嘅聲。</p><p>「吳仔，撞到硬嘢啦嘛？竟然俾韓兄你當場捉到，睇吓仲吹咩偷嘢技巧一流，做呢啲偷雞摸狗嘅勾當！」</p><p>「我老爺鐘意咁做，吹咩！你仲想我再偷你一次？我仲唔偷你添啦，成身都冇件值錢嘢，仲走嚟參加乜嘢太南會呀？」吳九指藐晒嘴，刻薄咁講。</p><p>「你噏乜嘢呀，死o靚仔！上次偷我胡夫人啲嘢單嘢，都仲未同你計數呀！」胡萍姑一吓子就由張櫈度彈起身，塊面黑晒咁講。</p><p>而佢個老公大鬚佬，雖然冇出聲，但都隻手撳住背脊把大刀，怒睥住個少年。</p><p>後嚟，韓立先至知，呢個熊大力竟然係個啞佬嚟，所以所有嘢都係由佢老婆話事。</p><p>「好喇！我哋都係修仙之人，應該以和為貴，你兩個都各退一步，唔好再嘈啦。」青紋道士見到咁皺咗吓眉頭，但都仲係開口勸交，跟住又專登對住吳九指鄭重咁講：</p><p>「吳兄弟，我知道你偷嘢只係貪玩啫，而且每次都會將啲嘢還番俾主人，又冇惡意。但係你咁做呢，遲早都係會惹出大禍㗎啦，唔係每次失物嘅主人都咁好講嘢㗎，萬一惹到修仙家族嘅人，怪罪落你身上，咁咪搞到我哋想幫你都根本冇道理可言囉？所以都係唔好對其他同道開呢種玩笑好啲！」</p><p>個少年聽到青紋道士咁樣推心置腹咁勸佢，都覺得有啲唔好意思，佢R吓後尾枕，好誠懇咁講：</p><p>「其實我係嚟太南谷嘅路上，無意中執到呢個偷嘢技巧嘅，純粹覺得好玩，就不知不覺咁練咗出嚟，仲喺各位身上試咗吓身手，真係過意唔去！不過既然連韓兄都可以搞到小弟失手，咁就說明大會上面勁嘅友仔會更多，所以大家儘管放心啦，小弟唔會攞條命嚟亂咁玩嘢，喺大會上面再用偷嘢技巧。」</p><p>道士聽到個少年咁講，塊面登時喜出望外，成塊面都係欣慰嘅表情。</p><p>「吳兄弟資質過人，呢個年紀就將第八層練到大圓滿境界，真係我哋散修入面嘅奇才，就係要咁樣多啲珍重先啱㗎嘛！」</p><p>「小弟唔會辜負道長嘅厚望，仲請大家以後多啲照顧！」吳九指都算好爽快，向四周深深咁抱咗一禮，當係將呢個樑子同大家解開咗。</p><p>胡萍姑雖然塊面仲有啲唔忿氣，但塊面色都比頭先好咗好多，睇嚟係勉強接受咗對方嘅好意。</p><p>青紋道士呢個時候先轉過頭嚟，對住韓立笑咪咪咁講：</p><p>「諗唔到喎，韓兄弟啱啱一嚟，就立咗咁大個功勞喇，貧道要多謝你喇！」</p><p>韓立微微一笑，沉聲推辭：「呢啲同我有咩關係啫，全部都係道長化解有功！」</p><p>道士搖咗搖頭笑咗下，就冇再講嘢喇。</p><p>但呢個時候，一個嗡嗡聲、含糊不清嘅聲響起咗。</p><p>「道士，你搵晒我哋嚟，為咗乜嘢事呀？和尚點解唔參加嘅？」</p><p>原來係皮膚白滑嘅肥仔，冇客氣咁講咗一句。</p><p>不過呢個人，又的確有資格對青紋道士咁嘅態度！</p><p>因為韓立一早已經發覺，場入面所有人之中，就呢個肥仔法力最勁，好似仲勁過嗰個青紋一啲啲添。</p><p>所以亦冇人夠膽因為呢個肥仔把聲咁難聽而有絲毫嘲笑嘅意思，就連嗰個吳九指，都一副正經樣，一啲都冇露出異樣。</p><p>「睇嚟呢個修仙界都同世俗江湖差唔多啫，得實力夠勁嘅人，先會受人尊敬！」韓立見到咁，有啲譏諷咁諗住。</p><p>「呵呵！黃兄都係咁心急㗎啦！好啦，貧道講吓叫幾位嚟呢度嘅原因啦。」青紋將拂塵一甩，平平淡淡咁講。</p><p>「太南會已經過咗一半時間喇，仲有十幾日就完，大家係咪都應該出手喇？如果想擺攤嘅話，最好都係一齊行動好啲，所以我搵大夥兒商量吓。</p><p>至於苦桑大師，佢帶嚟嘅嘢已經全部換晒出去喇，所以就唔使再參加商議喇！」</p><p>「係咁樣呀，的確係時候將啲嘢攞出嚟賣喇，換啲靈石仲可以買啲其他嘢！」頓時，屋入面嘅人竊竊私語咁講起上嚟。</p><p>經過一番七嘴八舌嘅討論之後，呢班人紛紛表示聽日一齊擺賣嘢，除咗韓立之外。</p><p>「韓兄唔想一齊行動咩？」吳九指有啲愕然咁問。</p><p>其他人亦都疑惑咁望住韓立。</p><p>「我帶嘅嘢本來就少，又咁啱尋晚撞正幾個啱心水嘅買家，就全部換晒出去喇！所以就唔打算跟幾位一齊行動喇。」韓立神情自若咁淡淡解釋道。</p><p>「係咁呀！咁又的確唔使同我哋一齊捱苦喇！韓兄弟真係行運，啱啱嚟到就將啲嘢全部賣晒喇。」胡萍姑有啲羨慕咁講。</p><p>其他人，亦都露出咗「你呢個友仔真係好彩！」嘅神情。</p><p>韓立聽到咁講，笑咗下冇出聲。</p><p>青紋道士見件事傾掂晒，就高興咁企起身講：「咁大夥兒今晚好好休息一晚，聽日打醒精神，希望大家都收到個好結果啦！」</p><p>幾個人一聽到，亦都企起身，帶住笑容準備離開。</p><p>就喺呢個時候，青紋道士好似諗起啲嘢咁，忽然神情鄭重咁對住眾人講。</p><p>「對喇，等太南會完咗之後，大家唔好咁急住走呀！我聽聞近幾次太南會完咗之後，有啲同我哋一樣嘅散修，喺會後都莫名其妙咁失蹤咗。</p><p>大家都係小心啲好！諗嚟幾位都唔會錯過天霧臺昇仙大會！大夥兒啱啱好可以結伴而行，咁樣就安全好多喇！」</p><p>聽到道士講起散修失蹤嘅事，喺場嘅人入面黑木兄弟同胡萍姑夫婦聽到之後變晒面，吳九指同嗰個紅蓮散人就一臉茫然，而肥仔黃孝天就冷哼咗一聲，但神情都陰沉起嚟。</p><p>「啱，青紋道長講嘅嘢，我哋兄弟贊同，都係結伴而行好啲。」</p><p>「我哋夫婦亦都唔反對！」</p><p>黑木兄弟同胡萍姑夫婦都連聲贊同，睇嚟對呢件事好忌諱。</p></section>
    </article>
    <footer>
      <a id="nextChapterTop" href="./0134.html">下一章</a>
    </footer>
  </body>
</html>