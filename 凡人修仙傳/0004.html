<!DOCTYPE html>
<html lang="zh-HK">
  <head>
    <meta http-equiv="Content-Type" content="text/html; charset=utf-8" />
    <link rel="icon" type="image/x-icon" href="./static/pic/favicon.ico">
    <link rel="stylesheet" href="./static/css/main.css" />
    <meta http-equiv="Permissions-Policy" content="interest-cohort=()" />
    <meta name="viewport" content="width=device-width, initial-scale=1.0" />
    <title>凡人修仙傳 - 第四章 煉骨崖</title>
  </head>
  <body>
    <header><h1>凡人修仙傳</h1></header>
    <article>
      <section><p>第四章 煉骨崖</p><p>岳堂主喺眾人面前大聲講：「大家聽清楚喇，由竹林入面條小路向前行，就可以去到七玄門嘅煉骨崖。第一段路係竹林，跟住就係石壁，最後係一個山崖。去到崖頂嘅先可以入七玄門。如果正午之前去唔到，雖然做唔到正式弟子，但如果表現唔錯，都可以收做記名弟子。」</p><p>韓立梗係唔明「記名弟子」係乜嘢意思啦，淨係知總之要向前行要爬山就得㗎喇。佢向前望咗一眼，係一個唔算好斜嘅山坡，好多條粗幼唔同嘅長竹生喺坡上面，睇嚟都唔係好難爬啫！</p><p>韓立望咗下其他人，佢梗係唔想輸畀同年嘅人啦，其他細路之間嘅氣氛都突然變得好緊張。</p><p>岳堂主望咗望日出嘅太陽，然後話：「差唔多時間喇，準備出發啦！唔使驚，師兄們會喺後面睇住你哋㗎，唔會畀你哋有危險。」</p><p>韓立回頭望咗望身後嗰啲後生仔，原來呢啲人叫做師兄，大概就係以前收嘅弟子。如果自己都加入咗，係咪都可以着番同樣咁神氣嘅衫呢！</p><p>佢喺度亂諗緊嘅時候，韓立發現其餘嘅細路仔已經衝晒入竹林喇，見到咁嘅情況，佢即刻跟住衝入去。</p><p>個竹林應該好大，三十幾個細路仔一衝入竹林就即刻散開晒。韓立後面黐實咗個高瘦嘅師兄，呢個人黑口黑面，一句聲都冇出咁黐實喺佢後面。韓立有少少驚，唔敢同佢講嘢，淨係抬起腳步，彎低身，慢慢咁沿住斜坡向前行。</p><p>呢片竹林睇落好似冇乜嘢，但行耐咗就覺得好辛苦。啲腳行行下越來越重，慢慢韓立要用一隻手輕輕咁扯住啲竹莖向前郁，慳番少少力。</p><p>咁樣捱咗好耐，韓立真係攰到就嚟斷氣咁，唯有是但搵個泥堆一屁股坐低咗，然後係咁喘氣。</p><p>韓立趁機，回頭望咗一眼個高瘦師兄，雖然地面好斜，呢位師兄竟然仲係企喺度一動都冇動過，身上好似連一絲塵都冇掂到，同啲竹一樣咁筆挺，喺自己下面唔遠處靜靜咁望住自己。</p><p>韓立見到師兄冷冰冰嘅目光，心入面又有啲驚，嗱嗱聲轉番個頭，又聽到前面不斷傳嚟一陣陣嘅喘氣聲，知係前面有啲爬得快過自己嘅人都喺度休息緊。韓立再喺原地逗留咗一陣，就急急腳咁趕上去。</p><p>個斜坡斜得更厲害喇，韓立全身嘅力氣都越來越少。為咗唔會行行下就企唔穩，韓立唯有彎低腰，手腳一齊爬，好彩身上件衫夠實淨，唔係四肢啲關節膝頭哥位就會磨爛晒。</p><p>終於就嚟行出呢片密麻麻嘅竹林，韓立卻只覺得最後呢少少路越來越難行，地面嘅岩石慢慢多咗，相反竹就越來越少。</p><p>韓立終於都再冇辦法扯住竹竿向前行喇，最後呢段路可以話係一米米咁躝過去嘅。</p><p>一行出竹林，只見眼前一陣開闊，正前面係一塊巨大無比嘅山石，上面已經有幾個瘦小嘅身影，正慢吞吞咁向上爬緊。喺佢哋後面都跟住一個個衫着到一樣嘅師兄。韓立即刻唔再猶豫，急急腳咁跑去前面塊巨石壁。</p><p>呢塊巨石嘅石壁係一片片、一層層咁疊埋嘅沉積岩，風化得好嚴重，有啲地方一掂到就碎開。當然亦都有好多硬淨嘅碎石片，好鋒利，只係食餐飯嘅時間，韓立對手就已經周身傷，手踭、膝頭哥位嘅衫都已經鎅爛咗，入面嘅皮肉畀割傷咗唔少地方，就算啲傷口都好細，但有啲幼細嘅碎石渣滲入去，令到痛嘅感覺又多咗幾分。</p><p>最前面嗰幾個已經爬到越來越遠，韓立諗起屋企人同三叔囑咐過嘅說話，唯有喺心入面又咬一咬牙，又艱辛咁向上爬。</p><p>臨出發之前，韓立嘅阿爸同三叔已經提醒過韓立，入門測試會好艱難，如果冇堅持到底，係冇可能加入七玄門嘅。喺呢個時候，韓立心入面一早都唔介意入唔入到七玄門，只係心入面嗰股狠勁發作起嚟，呢啖氣谷住喺心口，非要追上其他人唔得。</p><p>韓立抬起頭好辛苦咁望咗望，而家爬喺最前面嘅人係舞巖，舞巖始終比韓立大咗唔止一歲，仲練過啲武功，身體比其他細路強壯好多，爬喺最前並唔出奇。</p><p>韓立又回頭掃咗後面幾眼，後面仲有唔少人影喺度郁緊，韓立吸咗啖氣，又加速向前行。</p><p>奶力都用埋出嚟，都仲未拉近到同最前面幾個人嘅距離，個身越來越重，眼見太陽慢慢爬到天空正中間，而舞巖就已經爬到巨石壁嘅盡頭。</p><p>嗰度係一個垂直又陡峭嘅山崖，高有三十幾丈，由山崖頂部吊咗十幾條麻繩落嚟，麻繩上面仲打住一個個拳頭咁大嘅結。舞巖而家爬緊其中一條，慢慢咁一吋一吋咁向崖頂郁緊。</p><p>韓立望住前面嘅舞巖，有啲灰心喇，佢知自己冇可能追到最前面嗰幾個人，而且時間都唔夠喇。</p><p>呢個念頭一出，突然之間手踭膝頭哥位嘅受傷處就同時傳嚟火辣辣嘅痛，四肢冇晒力，捉住岩石嘅一隻手一震，成個人猛咁向下跌。韓立嚇到個心卜卜跳，嗱嗱聲將成個人黐實喺石壁上面，郁都唔敢再郁。</p><p>過咗一陣，心入面平靜番落嚟，再用手去捉住一塊凸出嘅石角，扯咗幾下，幾穩陣，咁先至放下心嚟。</p><p>韓立不自覺咁回頭望咗望，見到身後嘅師兄半蹲住身，兩隻手臂打開，擺出咗保護韓立嘅姿勢，見到佢又安全番，先慢慢咁企番直個身。</p><p>韓立心入面一陣感激，自己如果真係跌落去，前面嘅辛苦咪白費晒！於是抖咗一陣，又慢慢咁向前郁，向住掛喺懸崖上面一條條粗麻繩爬過去。</p><p>終於嚟到其中一條冇人嘅麻繩，太陽已經差唔多到咗天空正中間，淨番唔到半個時辰就完全到正午喇。呢陣舞巖已經爬上咗崖頂，正回頭向下望緊，韓立爬到麻繩底部嘅時候啱啱好見到舞巖，只見佢舉起手臂，伸出尾指對住崖下嘅人輕輕咁比劃咗兩下，跟住哈哈大笑咗一輪，就離開咗。</p><p>韓立心入面一陣嬲豬，嗱嗱聲捉住麻繩，向上爬。</p><p>但係韓立已經周身上下，連一絲一毫嘅力都冇埋，而家幾乎連啲繩結都捉唔穩。</p><p>當佢好辛苦咁爬上咗最尾嗰個繩結，一坐喺上面之後，就覺得周身上下軟綿綿咁，連一隻手指都郁唔到喇。佢好辛苦咁擰轉頭望咗望，後面嘅石壁嗰度仲有啲細路仔坐喺嗰度，正大啖大啖咁喘緊粗氣，睇嚟同自己一樣用晒最後一絲力氣。</p><p>韓立心入面只可以苦笑，自己太睇小今次個測試喇。都好彩自己冇跌到最後面，轉頭又見到嗰位冷冰冰嘅師兄。</p><p>韓立猶豫咗一陣之後，都係決定嗱番啲力，再向上爬啲，雖然正午之前自己一定冇辦法爬到，但就咁企喺度唔郁咪太肉酸喇！</p><p>韓立伸咗伸有啲僵硬嘅雙手，使出咗啱啱恢復嘅少少力氣，慢慢咁順住繩結向上躝，但呢陣韓立對手已經完全唔聽使喚喇，根本捉唔實條繩，磨咗一陣，都仲係冇結果。</p></section>
    </article>
    <footer>
      <a id="nextChapterTop" href="./0005.html">下一章</a>
    </footer>
  </body>
</html>