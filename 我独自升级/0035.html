<!DOCTYPE html>
<html lang="zh-HK">
  <head>
    <meta http-equiv="Content-Type" content="text/html; charset=utf-8" />
    <link rel="icon" type="image/x-icon" href="./static/pic/favicon.ico">
    <link rel="stylesheet" href="./static/css/main.css" />
    <meta http-equiv="Permissions-Policy" content="interest-cohort=()" />
    <meta name="viewport" content="width=device-width, initial-scale=1.0" />
    <title>我独自升级 - 我独自升级 第35节</title>
  </head>
  <body>
    <header><h1>我独自升级</h1></header>
    <article>
      <section><p>我独自升级 第35节</p><p></p><p>第十八章 黃東石小隊</p><p>程肖宇淨係用咗一分鐘就搞掂晒，佢截咗架的士，趕過去集合地點。</p><p>等到佢去到嗰陣，已經有九個人喺度等緊佢。</p><p>有個似係領隊嘅男人向住程肖宇揮揮手。</p><p>「喂！喺呢度！喺呢度！」</p><p>講嘢嘅係一個成面鬚根嘅大隻佬，佢笑笑口，好客氣咁同程肖宇打招呼。</p><p>「請問你係程肖宇先生？」</p><p>「冇錯。」</p><p>「唔該晒你肯嚟呀，好彩你順利搵到嚟啫。呢啲咪就係緣份囉，咁我哋就先自我介紹吓先啦？」</p><p>大鬚佬簡單咁同佢介紹咗佢哋隊嘅隊員。</p><p>包括佢自己喺入面嘅八個人係隊入面嘅老底，仲有一個都好似程肖宇咁係過嚟頂位嘅。</p><p>程肖宇一路同其他隊員打招呼，一路觀察佢哋嘅外表。</p><p>好彩有感知能力增強咗，佢而家都叫做可以感應到每個人嘅能力。</p><p>「其中五個人等級相同，淨低嗰四個等級就稍微低啲。應該C級有五個，D級同埋以下有四個啩。」</p><p>想攻略C級地下城係要跟足協會嘅規定㗎嘛。</p><p>一個隊伍一定要由十個人組成，其中C級或者以上嘅獵人要喺一半以上。</p><p>淨係滿足咗呢個條件，協會先會頒發許可證。</p><p>佢哋之前話佢哋會負責狩獵，而自己淨係過嚟頂位嘅話似乎都唔係講笑。</p><p>「介紹完喇，咁我就嚟重點說明一下今次行動嘅注意事項啦。」</p><p>呢個大鬚佬叫黃東石，係一個C級肉盾獵人。佢睇落好輕鬆，睇得出佢應該有豐富嘅地下城作戰經驗。</p><p>就喺黃東石開始強調需要注意嘅情況嗰陣，有人行近程肖宇。</p><p>「你好！睇嚟我哋都係嚟攝人數嘅喎。」</p><p>佢都係黃東石為咗攝人數而臨時搵嚟嘅，睇落係個陽光大男孩。</p><p>同程肖宇唔同嘅係，佢係一個D級獵人，所以都會參加戰鬥。</p><p>佢叫劉晨浩，今年廿二歲。</p><p>劉晨浩同佢打招呼嗰陣，程肖宇點咗點頭，就擰開咗視線。</p><p>仲想講啲乜嘅劉晨浩淨係可以尷尬咁撓撓後尾枕，又返返去原本嘅位置。</p><p>「大佬，我哋唔好喺度磨時間啦，快啲入去啦。」</p><p>「橫掂啲魔獸都會俾我哋搞掂晒㗎啦，冇乜必要講咁多嘢。」</p><p>「係呀，聽到耳仔都生繭喇。」</p><p>當隊員們你一言我一語開始抱怨嘅時候，黃東石哈哈咁笑咗笑，然後拍咗下手。</p><p>「好啦，咁就講呢啲啦，我哋走啦！」</p><p>每個人都蠢蠢欲動咁準備進入傳送門。</p><p>「啊，喺嗰之前你哋兩個睇睇呢個先啦。」</p><p>黃東石分別遞咗俾程肖宇同埋劉晨浩一人一張紙。</p><p>係一份簡單嘅協議。</p><p>「你哋喺下面簽個名就得㗎喇。」</p><p>呢份協議上面寫明，佢唔使參與獵殺，都唔參與戰利品嘅分配，但係會得到一萬蚊嘅補償。</p><p>呢個同佢哋喺電話入面講嘅一樣。</p><p>但係最後一條就令人有啲在意。</p><p>「無論地下城入面發生乜嘢事，一切後果自負。」</p><p>同協會組織嘅組團戰唔同，參與個人組織嘅組團戰嗰陣，就算發生意外都冇得賠償。</p><p>所以獵人都冇得為自己買保險。</p><p>肖宇咁樣先至有種加入咗攻擊隊嘅真實感。</p><p>程肖宇再次確認咗協議內容，程肖宇偷偷地望咗眼劉晨浩手入面嘅協議。同程肖宇嘅唔同，佢嗰份協議上面寫明咗分配戰利品嘅方式。</p><p>喺簽字之前，程肖宇向黃東石問道。</p><p>「我入去之後應該做啲乜嘢呢？」</p><p>「冇乜特別嘅，就跟住我哋幫我哋攞行李就得㗎喇。」</p><p>「行李係指…？」</p><p>黃東石指住佢兄弟從麵包車入面攞出嚟嘅巨型背囊話。</p><p>「背囊入面有喺入面食嘅便當、幾套衫褲同埋架生，仲有急救箱同埋一啲其他嘅嘢。」</p><p>「等等，入地下城仲要帶急救箱嘅咩？」</p><p>程肖宇感到疑惑。</p><p>「隊入面唔會冇治療師啩？」</p><p>「你都知啦，好似我哋呢啲攻擊隊好難請到治療系獵人㗎嘛。我哋以前都係咁樣做㗎，冇事嘅。」</p><p>黃東石尷尬咁笑咗笑。</p><p>啱啱達到協會最低要求嘅人數、一個將組團戰當成聯誼嘅獵人、只有肉盾獵人同埋輸出獵人嘅隊員構成。</p><p>即使知道冇治療系獵人，隔離嗰個攝人數嘅獵人嘅表情都冇乜嘢變化。</p><p>嗰條友仔無疑係一個新手。</p><p>程肖宇深感無奈。</p><p>「真係一鑊粥呀。」</p><p>不過，程肖宇都係簽咗協議。唔單止係因為佢急住要嗰一萬蚊，更加重要嘅係佢覺得自己而家擁有可以保護自己嘅能力喇。</p><p>「簽好咗。」</p><p>「我都簽好咗。」</p><p>黃東石確認佢哋兩個人都簽好咗名之後，大聲嗌咗一聲。</p><p>「好喇，我哋走啦！」</p><p>***</p><p>一行人向住傳送口嘅方向行過去。</p><p>傳送口位於一座仲未起好嘅建築工地中間。</p><p>「聽講最近市道唔係幾好......」</p><p>黃東石嘖咗一聲。</p><p>嗰啲未起好嘅公寓建築就好似一個個巨大嘅墓碑咁，俾人一種陰森恐怖嘅感覺。</p><p>墳場應該就係呢種感覺啩。</p><p>「你知唔知呀？」</p><p>劉晨浩挨近過嚟細聲咁講到。</p><p>「呢度啲員工同埋投資者都嘈到拆天喇，但係董事長就捲走咗三千幾萬，走佬去外國喇。」</p><p>「……」</p><p>程肖宇已經暗示過佢好多次喇，但係劉晨浩都冇行開嘅意思。</p><p>不過都可以理解嘅，除咗程肖宇其餘嘅八個人都係一個團隊嘅，佢應該都好難融入佢哋。</p><p>「程哥，你一直都咁少嘢講㗎咩？」</p><p>唔知唔覺連稱呼都變埋。</p><p>唔理佢都幾麻煩。</p><p>「……你唔識睇人眉頭眼色嘅咩？」</p><p>「我咁大個仔都未睇過人眉頭眼色，嘻嘻。」</p><p>都唔知呢個細路仔係太過開朗，定係冇腦。</p><p>程肖宇睇住佢嗰個燦爛嘅笑容無奈咁扶咗扶額頭。</p><p>「但係，的確.......」</p><p>程肖宇一靠近傳送門就變得非常之敏感。</p><p>不過都冇辦法嘅。</p><p>對於其他獵人嚟講，進入地下城可能淨係為咗搵錢，但係對於程肖宇嚟講，每進入一次地下城都係同死神對峙。</p><p>地下城冇帶俾過佢乜嘢好嘅回憶，所以變得更加敏感都係正常嘅。</p><p>「就係呢度喇。」</p><p>黃東石停咗落嚟。</p><p>「噢......」</p><p>獵人們都驚嘆出聲。</p><p>「黃哥，呢個真係C級傳送門嚟㗎咩？好似大咗啲喎？」</p><p>「難唔成協會仲會呃我哋嘅咩？佢哋話勘察員已經嚟呢度確認過兩次㗎喇。」</p><p>半空中懸浮住個好似黑洞一樣嘅入口。</p><p>嗰個就係傳送口。</p><p>地下城等級係根據內部嘅魔力波動值劃分嘅，協會一般都會提前過嚟提前勘察，然後通知俾獵人們。</p></section>
    </article>
    <footer>
      <a id="nextChapterTop" href="./0036.html">下一章</a>
    </footer>
  </body>
</html>