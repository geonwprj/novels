<!DOCTYPE html>
<html lang="zh-HK">
  <head>
    <meta http-equiv="Content-Type" content="text/html; charset=utf-8" />
    <link rel="icon" type="image/x-icon" href="./static/pic/favicon.ico">
    <link rel="stylesheet" href="./static/css/main.css" />
    <meta http-equiv="Permissions-Policy" content="interest-cohort=()" />
    <meta name="viewport" content="width=device-width, initial-scale=1.0" />
    <title>我独自升级 - 我独自升级 第27节</title>
  </head>
  <body>
    <header><h1>我独自升级</h1></header>
    <article>
      <section><p>我独自升级 第27节</p><p></p><p>【職業:冇】</p><p>【稱號:冇】</p><p>【HP：205】</p><p>【MP22】</p><p>【疲勞度:0】</p><p>【能力】</p><p>力量:32</p><p>體力:11</p><p>敏捷:11</p><p>智力:11</p><p>感覺:11</p><p>(可以分配嘅點數:0)</p><p>【技能】</p><p>被動技能:(未知) Ly. Max</p><p>毅力Lv1</p><p>主動技能:奔跑Lv1</p><p>佢真係升咗lv呀。</p><p>仲要佢啲能力值全部都升咗少少。</p><p>即係話呢, 唔係得任務獎勵先至可以升能力值㗎，升lv都升到㗎。</p><p>‘估唔到真係升到lv喎！’</p><p>‘</p><p>之前腦入面嗰啲矇查查嘅諗法，終於confirm咗喇。</p><p>佢個心開始卜卜跳。</p><p>‘而且升lv可以提高嘅點數仲多添。’</p><p>做任務獎勵可以攞到三點能力值。</p><p>但係，升lv可以攞到五點能力值喎。</p><p>雖然唔可以隨心所欲咁分配啲能力值，但係透過升lv嚟提升能力值嘅速度仲快啲。</p><p>而且每日任務日日都係得一次，但係升lv就好有可能冇次數限制㗎。</p><p>‘我先至搞掂咗兩條，咁快就升咗lv。’</p><p>打機都係咁㗎喇。</p><p>等級低嗰陣時，升lv嘅速度就會好快㗎喇。</p><p>而家程肖宇都係得嗰兩lv。</p><p>話佢而家喺最底層都唔過份。</p><p>但係佢又唔係普通嘅低等玩家嚟嘅。佢嘅力量值已經去到三十喇。</p><p>假設每升一lv，力量值就提高一點，咁程肖宇嘅力量值就已經相當於二十lv以上喇。</p><p>咁一個擁有二十lv以上力量值嘅“玩家”喺“一lv”狩獵區狩獵會發生咩嘢事咧。</p><p>‘梗係刷lv啦......’</p><p>啱啱嗰一拳遠遠超出預料嘅破壞力就已經證明咗程肖宇嘅猜想喇。</p><p>“力量值可能增加咗三倍多少少，但係….實際力道上面嘅差異可唔止咁少呀。”</p><p>程肖宇嘅初始力量值得嗰十。</p><p>十同三十喺數值上面可能係三倍嘅差距，但係實際上嘅差異遠遠唔止咁少。</p><p>“難道…？”</p><p>能力值嘅提升係咪有加權㗎？</p><p>咁呢個驚人嘅破壞力就講得通喇。</p><p>而且佢嘅移動速度都快咗。</p><p>如果係以前嘅話，佢唔可能咁易避得開啲魔獸嘅攻擊，出拳嗰陣時都唔會有破風嘅聲音。</p><p>“都啱嘅，我啲肌肉力量增加咗，速度梗係都會變快啦。”</p><p>透過同狼人嘅戰鬥，佢發現力量值嘅提升可以提高力氣同埋速度。</p><p>如果提高敏捷度，又會發生咩嘢事咧？</p><p>佢好奇到死，但係而家冇辦法搞清楚。</p><p>佢淨係可以盡快提高佢嘅能力值。</p><p>‘但係......’</p><p>佢都係覺得將攞到嘅點數分配喺敏捷上面有啲嘥料。</p><p>佢提高力量值，力量同埋速度都會提高，咁將啲點數分俾敏捷又有咩嘢意義咧？</p><p>既然係咁就得返一個方法喇。</p><p>“要盡快升lv！”</p><p>透過不斷升lv嚟提高敏捷值。積少成多，只要佢一點點咁提升能力值，總之會發生質嘅變化嘅。</p><p>程肖宇將把劍從地上掹返出嚟。</p><p>‘咁就，嚟試吓睇吓咧？’</p><p>啱啱好仲淨返一隻狼人。</p><p>“但係……嗰條友走咗去邊呀？”</p><p>嗰隻狼人啱啱先至喺度㗎咋，佢一唔留神，狼人就溜走咗。</p><p>程肖宇即刻周圍望吓，但係都冇發現狼人嘅蹤跡。</p><p>應該就係喺佢睇狀態窗嗰陣時走佬嘅。就話嗰隻狼人做咩夾埋條尾，仲唔停咁望住呢邊嘅。</p><p>“嘖。”</p><p>程肖宇咋晒舌，可惜嘥咗個機會。</p><p>程肖宇諗住走嗰陣時......</p><p>“呢啲傢伙會唔會都有魔晶石之類嘅嘢㗎？”</p><p>呢個突然之間閃入腦海嘅諗法，令到佢停低咗腳步。</p><p>地下城入面嘅魔獸一般都會擁有一個或者幾個魔晶石。如果好彩嘅話，可能仲會有如尼石添。</p><p>唔使講可以獲得技能嘅如尼石喇，用途多多嘅魔晶石就可以賣到個唔錯嘅價錢。</p><p>毫不誇張咁講，獵人之所以參加組團戰，唔單止係因為組織應承俾佢哋嘅報酬，仲有呢啲魔晶石。</p><p>程肖宇都係獵人嚟㗎。</p><p>狩獵成功，但係乜嘢報酬都冇攞到，總係覺得有啲唔順超。</p><p>佢劏開咗狼人嘅肚，事實證明係白做一場，入面乜嘢都冇。</p><p>睇嚟呢啲狼人唔係普通嘅魔獸嚟嘅。</p><p>佢曾經入過去好幾個唔同嘅地下城，但係從來都冇見過同呢啲狼人一樣嘅魔獸。</p><p>程肖宇拍咗拍手，正想起身—</p><p>“嗯？”</p><p>佢發現狼人個口入面有啲嘢喺度閃吓閃吓。</p><p>佢掰開咗狼人嘅口。閃吓閃吓嘅係狼人嘅一隻尖牙。</p><p>程肖宇啱啱伸出手，一條新嘅信息就喺佢面前彈咗出嚟。</p><p>【提示: 發現狼人嘅獠牙’, 係咪拾取？】</p><p>“拾取。”</p><p>【物品: 狼人嘅獠牙】</p><p>獲得難易度: 冇</p><p>種類: 雜物</p><p>大嚿又鋒利嘅狼人獠牙。可以擺喺背包入面，或者喺舖頭度賣咗佢。</p><p>程肖宇望住手中嘅獠牙，感到有啲荒謬。</p><p>‘竟然仲有舖頭㗎？’</p><p>點解會有咁樣嘅系統㗎！</p><p>乜嘢解釋同埋說明都冇，玩家淨係可以一個一個咁親身經歷。</p><p>懲罰任務嗰次都係，乜嘢通知都冇就直接掟咗佢入去懲罰區。</p><p>程肖宇嬲到咬牙切齒，叫咗個舖頭出嚟。</p><p>“舖頭。”</p><p>佢有啲期待，會唔會出現一個由真人NPC經營嘅舖頭咧？</p><p>但係出現嘅淨係得一個浮喺半空中嘅帶有綠色字句嘅窗口，上面寫住“購買”同埋“出售”。</p><p>“......”</p><p>幾咁樸實無華嘅舖頭呀。</p><p>程肖宇揀咗“購買”。</p></section>
    </article>
    <footer>
      <a id="nextChapterTop" href="./0028.html">下一章</a>
    </footer>
  </body>
</html>